Kviz, ko je ko u Doboju?

Molimo vas da pažljivo pročitate naredni tekst i onda pažljivo odgovorite na pitanja koja slijede nakon teksta.

``Novoizabrana poslanica SNSD-a u Narodnoj skupštini Republike Srpske Nina Bukejlović predložila je svoju majku Aidu Prešić za delegata u Klubu Bošnjaka Vijeća naroda RS.

Aida Prešić u dugogodišnjoj vanbračnoj vezi sa predsjednikom dobojskog SNSD-a i nekadašnjim šefom dobojskog SDS-a i dugogodišnjim gradonačelnikom ovog grada Obrenom Petrovićem.

Nina Bukejlović je prije četiri godine bila izabrana za narodnog poslanika kao kandidat SDS-a, ali joj je CIK oduzeo mandat zbog kršenja Izbornog zakona BiH. Naime, utvrđeno je da se Bukejlovićeva na tim izborima izjasnila kao Bošnjakinja, dok se dvije godine ranije kada je izabrana za odbornicu u dobojskoj skupštini izjasnila kao Srpkinja.

Pored toga, treba istaknuti da je aktuelni potpredsjednik dobojske Skupštine Miloš Bukejlović koji se u javnosti spominje kao najozbiljniji kandidat za novog ministra pravde RS donedavno bio muž Nine Bukejlović. U jednom trenutku on je imao šest funkcija opštinski odbornik, član dva nadzorna odbora, direktor, stranački sekretar i predsjednik karate kluba.''

Pitanje 1. Ko je glavni lik/uša u ovom tekstu?

Obren
Aida
Nina
Miloš

TAČAN ODGOVOR: Tačan odgovor ne postoji jer da se Obren nije smuvao sa Aidom, Nina ne bi bilo na listi SNSD-a i vjerovatno se ne bi zbližila sa Milošem. Aida je rodila Ninu i samim tim ona je najvažnija. Da Nina nije uspjela da postane poslanica, onda bi Aida ostala samo partnerica Obrena i majka Nine. Ako znamo da iza svakog uspješnog muškarca stoji žena, onda je Nina najvažniji lik, ali kada vidite koliko Miloš obavlja funkcija onda se teško oteti utisku da je on glavni.

Pitanje 2. Koji lobi je danas na vlasti u Doboju i okolini?

Čivčijski
Usorski
Ševarlijski
Grapski
Bukovički
Podnovljanski

TAČAN ODGOVOR: Tačan odgovor je laktaški lobi, kako u Doboju, tako i u cijeloj Republici Srpskoj. Ostali se moraju zadovoljiti mrvicama.

Pitanje 3. Čime je Obren Petrović privukao Aidu?

Opozicionim djelovanjem
Masom
Omnipotencijom
Multietničnošću
Socijaldemokratijom

TAČAN ODGOVOR: Tačan odgovor je svim zajedno. Obren Petrović je kompletan muškarac. Možemo reći da je on prototip ljepote dobojskog kraja. U mladosti napaljeni i beskompromisni nacionalista, kao od brda odvaljen u srednjim godinama upoznaje čari vlasti, moći, tendera, kadrovske politike, u starosti smiraj nalazi u socijaldemokratiji, tolerancije i kompromisa.

Pitanje 4. Zbog čega je Nina ostavila Miloša Bukejlovića?

Nije mogla da podnese toliku multifunkcionalnost Miloša
Osjećala se zapostavljenom i odbačenom.
Ne želi da bude u sijenci Miloša
Ljubomorna je na Milošev karate

TAČAN ODGOVOR: Kada se ta dva horoskopska znaka nađu jedan pored drugog teško je uspostaviti primirje i pokoriti se drugome. Oboje su dominantni, ambiciozni, samouvjereni, temperametni i dovoljno je da Mars postane retrogradan za neizbježnu kataklizmu. Samo partijska disciplina to može iskontrolisati, ali brak je ipak nešto više od toga.

Pitanje 5. Koji je trenutno etnički identitet Nine?

80% Srpskinja i 20% Bošnjakinja
80% Bošnjakinja i 20% Srpkinja

TAČAN ODGOVOR: Sve zavisi od toga da li slijede lokalni ili opšti izbori, a etnički identitet je varljiva stvar.

Pitanje 6. Koje ministarstvo Miloš treba da preuzme u Vladi Republike Srpske?

Ministarstvo pravde
Ministarstvo pravde i Ministarstvo prosvjete i kulture
Sva ministarstva koja počinju sa P

TAČAN ODGOVOR: Ovo je trik pitanje, jer mladima treba dati šansu da pokažu šta i koliko znaju. Nema razloga da Miloša sputavamo, on je pokazao u Doboju šta i koliko može i sa saradnicima iz ministarstva samo je nebo granica.

Pitanje 7. Koji režiser treba da snimi igranu seriju o porodici Petrovići i Bukejlovići?

Gaga Antonijević
Boris Malagurski
Dragoslav Bokan
Emir Kusturica

TAČAN ODGOVOR: Niko od navedenih jer ovo je serija za NETFLIX ili HBO, a to znači da samo i jedino može režirati Emir Kusturica, majstor nadrealnog i iracionalnog. Pri tome nećemo imati strepnju od ideološkog zastranjivanja, autošovinizma i bilo kakve kritike vlasti, što jeste važno jer će ovu dobojsku sagu gledati i mladi širom srpskog svijeta, kao primjer da se sve može kada si član partije.
