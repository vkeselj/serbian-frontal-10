Kad budeš slobodan...

Ako nisi spreman da se boriš za slobodu, a ipak se jednog dana probudiš slobodan, vjerovatno nećeš znati šta ćeš sa sobom, jer nisi naučio šta je sloboda. Taj dan možda nikada neće doći, ali ako dođe...
Ako dođe jutro kad se, iz čista mira, probudiš slobodan, sve što treba da uradiš je da se ne vraćaš na ``juče''. Neprestano ponavljaj: ``Slobodan sam'' kako bi se tvoje biće naviklo na neobičnu situaciju u kojoj si se našao.

Ako ti tog jutra kažu da treba da radiš isto što i juče, zato što su tvoji preci tako radili, sjeti se kakav si se probudio. Slobodan čovjek ima šansu da ne ponavlja tuđe greške. Slobodan čovjek ima šansu da čini svoje greške i da krči svoje puteve.

Ako ti tog jutra bude teško, sjeti se obaveze koju si maločas dobio. Kad si slobodan, umjesto osnovnih prava imaš osnovne obaveze. Od tog jutra ćeš imati obavezu slobodnog čovjeka: da misliš, govoriš i da se buniš. To stanje neće biti lako održati. Sva tvoja snaga se ogleda u održavanju slobode koju si dobio.

Kad sebi daju za pravo da ti govore šta treba da radiš, a ti ih nisi pitao, obrati pažnju na to koliko potcjenjuju tvoje biće i tvoju slobodu.

Kad ti kažu ko ti je neprijatelj, ti promijeni ugao gledanja i razmisli šta ti je taj čovjek uradio.

Kad ti kažu da za njih treba da glasaš, zato što će tebi biti bolje, sjeti se da tebi može biti bolje samo ako si slobodniji.

Kad ti kažu da je bolje birati manje zlo, sjeti se da si slobodan, a da je slobodnom čovjeku zlo sve ono što narušava njegovu slobodu.

Definitivno moraš naučiti prepoznati populizam. Ti im daj argumente, a ako oni uzvrate najnižim emocijama, prepoznao si ih. Raskrinkavaj ih svaki dan.

Nemoj upasti u zamku da su tvoji djedovi ostavljali kosti kako bi ti ponavljao njihove greške.

Ne živi u iluziji da su granice tvoje zemlje koštani bedemi. Granice tvoje zemlje su predivni predjeli koje treba da prelaziš što češće, u odlasku i povratku, jer ćeš jedino tako naučiti šta njih najbolje čuva.

Ako ti kažu da si najbolji, i ti u to zaista povjeruješ, ti više nisi slobodan, nego si postao rob onih koji su ti to rekli.

Kad ti kažu da si najpametniji, ti se sjeti da oni to isto misle i za sebe.

Kad te budu ubjeđivali da treba da odstupiš, i kažu ti da si tvrdoglav jer nećeš, ti znaj da je to suština i bogatstvo tvoje slobode.

Što više ljudi učestvuje u donošenju tvoje odluke, to si manje slobodan.

Ako se budeš žalio na situaciju u kojoj si se našao, na pragu si da, zbog svog kukavičluka, izgubiš svoju slobodu. Tvoja sloboda je jedina prava vrijednost koju imaš, ako si spreman da je izgubiš, budi spreman na to da nemaš ništa.

Ako ti bude krivo što si se baš ti probudio slobodan, ne bi bilo pošteno da kukaš kad te budu tukli.

Nauči da ne vjeruješ u krize koje oni izmišljaju kako bi kontrolisali one koji nisu slobodni. Oni koji izmišljaju krizu su spremni na sve kako bi ugrozili tebe i tvoju slobodu. Vjerovatno su spremni i na to da te žrtvuju i ispljunu godine tvog života, pa da tvojim unucima pričaju priče o kostima djedova koje danas pričaju tebi.

Bahati su, ali ne znači da se ne boje. Njihov najveći strah je dugoročno održanje tvoje slobode.

Ne dozvoli da te uvjere da je posao koji oni rade previše ozbiljan, tako pokušavaju da te udalje od tvoje šanse da nešto promijeniš.

Oni su prolazni, ali prolazan si i ti. Jednog dana neće biti ni njih ni tebe. Ono što živiš danas je sve ono što će ostati onima poslije tebe. Ti stvaraš njihova sjećanja o sebi.

Ako ne podržavaš ovakav stav, želim da budeš slobodan do kraja života i da nikad ne podržiš - ako je to izraz tvoje slobode.
