(Ekonomska) besmislenost ostavljanja bakšiša

Gotovo smo 100% sigurni da vam se makar jednom u životu dogodilo da konobaru ostavite napojnicu ili narodski rečeno - bakšiš. Dodatno smo gotovo 100% sigurni da vam se nijednom u životu nije dogodilo da se zapitate - da li je ostavljanje bakšiša ekonomski besmisleno?

Ako koristimo suvu ekonomsku logiku, ostavljanje bakšiša nema ama baš nikakvog smisla. Bakšiš se ostavlja nakon isporučivanja usluge, zbog čega se kvalitet usluge jednostavno ne može povećati (osim ako konobari nisu izmislili mašinu za putovanje kroz vrijeme, naravno). Dodamo li tome činjenicu da bakšiš ostavljate čak i u slučaju da se nikad više nećete vratiti na mjesto u kome ste bili usluženi (primijer su turistička putovanja), time isključujemo iz ove ekonomski smislene jednačine i buduća očekivanja da će se usluga ponoviti u budućnosti. Na kraju, nerijetko se događa da kvalitet usluge nije na zadovoljavajućem nivou (čekate konobara jako dugo, hrana i kafa je loša, konobar je donio pogrešnu narudžbinu, naplatio je više nego što je trebao...); ipak, i u tim slučajevima ostavljate bakšiš.

Sad na scenu stupate vi; pomozite nam da do kraja razmontiramo logiku bakšiša:

1. Da li ste ikada platili dobavljaču sa kojim sarađujete godinama veći iznos fakture zbog toga što je bio ljubazan prema vama i isporučio vam robu u ugovorenom roku? Zamislite da vam nije isporučio robu u roku u kome vam je bila potrebna, kao i da vam je isporučio pogrešnu robu. Da li bi uopšte platili robu a kamoli dodali i bakšiš?

2. Da li ste ikada platili kasirki u marketu veći iznos od onoga koji stoji na računu, iako je bila nevjerovatno ljubazna prema Vama? Ili podrazumijevate da je ta ljubaznost uključena u cijenu koji plaćate? Što bi se desilo da vam kilogram jabuka naplati kao kilogram pršute? Ili da vam naplati nešto što niste stavili u korpu?

3. Da li ste ikada radniku na pumpi platili veću cijenu natočenog goriao samo zbog toga činjenice da je bio ljubazan prema vama? Što bi se dogodilo da vam umjesto dizela u rezervoar sipa - benzin? Vjerovatno bi ga častili egzotičnim psovkama i još ponečim što dođe pod ruku. O bakšišu da ne pričamo!

4. Ako ljekaru koji je upravo izvršio tešku operaciju nad nekim iz vašeg bliže porodice ostavite nešto u znak zahvalnosti zbog učinjenog, to se zove - korupcija? Slažete li se sa ovomizmijenjenom definicijom bakšiša?

5. Za sam kraj ove mini serije, evo i omiljenog pitanja: Da li ste ikada, ali ikada, banci platitli veću ratu jer je šalterski radnik bio ljubazan prema vama? Zamislite da ste banci tražili kredit, a oni vam naplate proviziju za odobrenje kredita iako niste uzeli kredit?

Iz gore navedenog, jasno je da je bakšiš duboko utemeljen samo u jednom sektoru uslužnih djelatnosti - restoranima i kafićima. Iako nas konobari često prave budalama koristeći razne nevidljive metode i tehnike začinjene dozom elementarne nepristojnosti, mi i dalje nastavljamo da im ostavljamo bakšiš. Istovremeno, ne ostavljamo bakšiš onima koji su bakšiš i zaslužili, samo iz jednog razloga: podrazumijevamo da se njima bakšiš ne ostavlja jer je on rezervisan za, pazite sad, često neljubazne i smušene konobare (čast onima koji to nisu). Izgleda da oni imaju monopol nad terminom bakšiš. Zasluženo ili ne, procijenite sami. Naše je samo da vam otvorimo nove poglede na temu; ne očekujemo bakšiš.
