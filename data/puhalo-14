Zašto nakon ovih izbora moraju da nestanu ili PDP ili SNSD?

Ne znam ko je predsjednik Republike Srpske, to valjda treba da utvrdi Centralna izborna komisija.

Ono što svakako znam da nakon ove postizborne trakavice jedna od partija u Republici Srpskoj treba da nestane sa domaće političke secene, Partija demokratskog progresa ili Savez nezavisnih socijaldemokrata.

Evo i zašto.

PDP tvrdi da su izbori pokradeni i ako se ispostavi da nisu, onda nemaju više šta da traže u političkom životu Republike Srpske i Bosne i Hercegovine, jer su s predumišljajem kreirali postizbornu krizu. To se odnosi i na čelnike njihove partije Borenovića, Trivićku, Crnadka, Stanvukovića.

SNSD tvrdi da krađe nije bilo i da PDP laže. Ako se dokaže da je krađe bilo u onom obimu o kojem priča PDP, SNSD treba da se samoukine jer kradljivci na izborima nemaju više šta da traže u politici Republike Srpske i Bosne i Hercegovine. Neke od njegovih lidera trebali bi zbog te krađe i krivično da odgovaraju.

Tako bi barem bilo u pristojnom društvu.

Politika je nadmetanje idejama s ciljem da se dobije podrška građana za realizaciju tih ideja, s pretpostavkom da će provođenje tih ideja društvo učiniti boljim, a život građana kvalitetnijim. U tom nadmetanju postoje pravila koja moraju da važe za sve i u svakom trenutku.

Onoga trenutka kada neko prekrši ta pravila, on mora da ``leti'' iz igre, jer u demokratiji nije važan samo rezultat, već i način kako se došlo do tog rezultata.

Sasvim je jasno da u ovom nagornjavanju PDP-a i SNSD-a strada demokratija u Republici Srpskoj, kao i povjernje u izborni proces u cjelini.

Koliko ljudi će izaći na izbore za dvije godine, ako nije siguran da će oni biti fer i pošteni?

To povjerenje je odavno načeto, ali će ga ovo sada dotući i ne treba nas čuditi ako izlaznost na sledećim izborima bude ispod 40%.

Zato mislim da je za demokratiju u Republici Srpskoj i Bosni i Hercegovini važno da jedna politička partija nestane sa političke scene, jer nakon njenog nestanka pojaviće se mnogo novih partija koje će igrati po pravilima i koje će više vremena trošiti na pisanje izbornog programa i načina kako to da ostvare, nego da smišljaju izborne prevare.

P.S.

Možda bi sve bilo drugačije ili se ne bi ni desilo da su domaći sudovi donijeli presude za sve ono što se dešavalo tokom lokalnih izbora u Doboju 2020. godine.
