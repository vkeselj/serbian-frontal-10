Isključi CAPS LOCK na Facebook-u, ne galami na javnom mjestu!!!

,,Zatvori gubicu nije vrijedna zanata Istresi gorčinu do kraja'' B. Džoni Štulić

Zahvaljujući portalu capital.ba internetom je odjeknula vijest da će, prema novom Zakonu o javnom redu i miru, društvene mreže biti smatrane ,,javnim mjestom''. Iako to iz samog teksta Prijedloga zakona nije jasno, u obrazloženju predloženih rješenja se jasno navodi ,,Zakon o javnom redu i miru proširuje definiciju pojma javno mjesto, imajući u vidu, prvenstveno, društvene mreže preko kojih se vrše organizovanja određenih prekršaja javnog reda i mira, a veza se nalazi u mjestu na kojem je nastupila posljedica''. Ovo bi možda i prošlo neopaženo, jer zašto se plašiti ,,organizovanja određenih prekršaja'' preko društvenih mreža, to niko normalan ne radi. Ali, ne lezi vraže, imajući u vidu da je ovo samo razlog za proširenje pojma ,,javno mjesto'' dolazimo do zanimljivih zaključaka kada su prekršaji u pitanju.

Prema članu 7. pomenutog Prijedloga zakona kaznom od 100 KM do 300 KM kazniće se ,,ko narušava javni red i mir svađom, vikom, vriskom, izvođenjem ili reprodukcijom muzičkih sadržaja ili tekstova, nošenjem ili isticanjem simbola, slika, crteža ili tekstova nepristojnog, uvredljivog ili uznemiravajućeg sadržaja i drugim nepristojnim ili drskim ponašanjem''. Pa da krenemo redom, od ,, svađe'' koja je jako česta pojava na društvenim mrežama i raznim portalima, što nas dovodi do pitanja da li je postalo zabranjeno sukobljavati mišljenja dva ili više lica?! Malo grublja javna prepiska i eto mogućnosti da vam se izrekne kazna od 100 KM do 300 KM zbog ,,svađe na javnom mjestu''.

A onda dolazi nešto zabavniji dio ,, izvođenje ili reprodukciju muzičkih sadržaja ili tekstova, nošenje ili isticanje simbola, slika, crteža ili tekstova nepristojnog, uvredljivog ili uznemiravajućeg sadržaja i drugo nepristojno ili drsko ponašanje''. Da li je pjesma hip-hop sastava PrtiBeeGee postavljena na Facebook nalogu fizičkog lica ,,reprodukcija muzičkih sadržaja nepristojnog, uvredljivog ili uznemiravajućeg sadržaja''? Svakako da tekstovi pomenutog benda jesu krajnje vulgarni, za mnoge uznemirujući i itekako uvredljivi, ali zar ćemo zbog toga kažnjavati ljude koji iste dijele putem društvenih mreža? Zar ćemo se vratiti u, ne baš tako davna vremena, kada se zbog ,,Baba Jule'' rizikovala zatvorska kazna?

,,Isticanje simbola, slika, crteža ili tekstova nepristojnog, uvredljivog ili uznemiravajućeg sadržaja'' proširuje krug zabranjenih radnji i na postavljanje karikatura, fotomontaža, satiričnih tekstova, aforizama pa čak i viceva. Dakle, vicevi o policajcima napisani na Twitteru bi mogli vrlo lako postati prekršaj.

I na kraju, da to ne bude sve, stavljena je neka vrsta generalne klauzule ,,i drugim nepristojnim ili drskim ponašanjem'' čisto da se predlagač ogradi za slučaj da je nešto propustio da zabrani. Ko može sa sigurnošću reći sada šta je dozvoljeno da se piše i dijeli na društvenim mrežama? Šta to neko može da smatra nepristojnim i drskim?

Član 8. predmetnog Prijedloga zakona propisuje da ,,ko grubim vrijeđanjem drugog lica ili drugim bezobzirnim ponašanjem izazove osjećanje fizičke ugroženosti ili uznemirenosti građana, kazniće se novčanom kaznom od 200 KM do 800 KM ili kaznom zatvora do 30 dana''. Ovo treba razlikovati od odredbe člana 11. u kome je propisana kazna za ugrožavanje bezbjednost ili izazivanje osjećaja ugroženosti drugog prijetnjom napadom na njegov život, tijelo ili imovinu ili život, tijelo ili imovinu njemu bliskog lica, koju smatram opravdanom, jer niko ne smije prijetiti nasiljem drugom licu. Dakle, ovdje govorimo o ,,grubom vrijeđanju i bezobzirnom ponašanju'' koji izazovu osjećaj ,,uznemirenosti'' građana. To znači da bi zbog grubog vrijeđanja na društvenim mrežama, kakvo je nazivanje pogrdnim imenima, mogla da se izrekne novčana kazna, pa čak i kazna zatvora. Ja znam par ,,uticajnih blogera'' koji bi sada morali dobro da razmisle o tome šta i kako pišu.

Treba li ovdje da podsjećam predlagača zakona da smo mi zemlja potpisnica Evropske konvencije o ljudskim pravima i osnovnim slobodama? Da u toj Konvenciji postoji član 10., a u tom članu 10. u stavu 1. je propisana sloboda izražavanja, koja, između ostalog, obuhvata i ,,primanja i saopštavanja informacija i ideja bez miješanja javne vlasti''?! Stav 2. ovog člana propisuje ograničenja slobode izražavanja, ali samo u propisanim slučajevima. Većina kažnjivih radnji prema ovom ,,našem'' Prijedlogu zakona se ne bi mogle podvesti pod izuzetke od slobode izražavanja, ni u slučaju najekstenzivnijeg mogućeg tumačenja ovih izuzetaka (ograničenja). Pa čemu onda ovakav Prijedlog zakona? Zar tako ojetljivo pitanje da rješavamo ovako, na brzinu i bez razmatranja posljedica?

Svakako da nikome nije prijatno kada ga kritikuju, ismijavaju ili čak vrijeđaju. Svakako da je takvo ponašanje može često prerasti u nepristojno i nekulturno i ja ga, kao takvo, nikako ne opravdavam. Ali svakome mora biti garantovana sloboda da bude nekulturan i nepristojan. Svako mora biti slobodan da iznosi stavove koji su nekome možda uvredljivi. Svako mora biti slobodan da, bez straha od kazne, vrijeđa i autora ovog teksta i redakciju portala, pa čak i zakonodavca. Zar nas nedavna tragedija u Francuskoj nije naučila kolika je vrijednost slobode govora? Zar u vrijeme kada se cijena slobode izražavanja plaća krvlju, mi odlučujemo da svako ko se drzne da se izražava na način kako se to nekome ne sviđa, plaća zakonom određenu cijenu-kaznu?

Da zaključimo, prijetnje po život, tijelo i imovinu lica na društvenim mrežama, kao i svaki vid ovih prijetnji, treba da bude zabranjeno i sankcionisano. Ali uvreda, vulgarnost, svađa, psovka, ismijavanje na društvenim mrežama nisu prijetnje po život, tijelo i imovinu lica, nisu prijetnje po državni poredak i ustavno uređenje, nisu prijetnje po bezbjednosne informacije od značaja za državu, te stoga nema razloga da budu kažnjive. Ovo što ja sada pišem nekome ko je učestvovao u pisanju ovog Prijedloga zakona može biti neprijatno, ali ja nikada nisam učinio realnim da se ta osoba osjeća ugroženo. Prijetnja mora biti nedvosmislena, jasna i realna, samo tada se lice može kazniti zbog takvog izražavanja. Ja ne sumnjam da je predlagač imao najbolje namjere, ali realizacija mora biti jasnija i preciznija.

Apelujem na sve da se dobro razmisli o ovome i da se shvati opasnost koju ovakve odredbe predstavljaju za demokratiju i slobodu građana. Ako ovako nedorečene odredbe budu usvojene, vjerovatno ni ovakvih blogova više neće biti, jer bi dobar pravnik ovaj, i mnoge druge tekstove sa ovog portala, lako podveo pod ,,drsko ponašanje'' i ,,uznemirujući sadržaj''.
