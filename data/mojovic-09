Srećna vam nova-stara vlast

Prođoše još jedni izbori u BiH i završi se još jedna farsa. Građani koji su stvarno željeli da biraju skoro da nisu imali opciju izuzimajući neke male stranke i nezavisne liste koje nisu mogle da se pojave čak ni u svim izbornim jedinicama.

Izbori su nam ponovo pokazali da u BiH pored ove grupe birača postoje još tri: apstinenti, klijenti i oni očajno željni promjena koji su spremni potpisati pakt sa đavolom i glasati za manje zlo.

Apstinenti su se po običaju našli u neugodnom položaju da brane svoje stavove od onih željnih promjena sa kojima uglavnom dijele stavove osim onog da li u BiH ima iko vrijedan davanja glasa. Uzimajući u obzir da su skoro sve političke stranke imale svojih pet minuta uništavanja BiH i više je nego razumljiva njihova odluka. Više za pravo im daje i to što čak nisu mogli da potraže stranke sličnih političkih pozicija jer politički programi ako i postoje onda su besmislene stranice floskula i potpuno nerealnih obećanja kojih se ionako niti jedan tren ne namjeravaju pridržavati niti se svojim političkim smjernicama voditi.

Zato je najnevjerovatniji primjer Socijalističke partije, koja je uprkos tome što je program za ove izbore prepisan od prije četiri godine, a koji su opet prepisali od SNP iz Crne Gore - oni su uspjeli čak i popraviti izborni rezultat.

Povjerenje takođe ne postoji i to sa dobrim razlogom. Stranka koja je najveći dobitnik ovih izbora prema istraživanju Istinomjer.ba od 432 obećanja ispunila je svega šest. Riječ je o SDA.

Tako da nema smisla tražiti krivicu među apstinentima već među onima koji im nisu uspjeli ponuditi niti jedan jedini razlog da im ukažu povjerenje.

Druga grupa birača koja je pak značajno uticala na izbore jeste, naravno, svima poznata stranačka armija klijenata, sastavljena od vjernih članova, partijske omladine, klijenata koji su dobili posao od stranaka i aparatčika čiji posao zavisi od stranaka.

Partijske mašine su bile značajan faktor u ovim izborima što je pokazalo da su najbolje rezultate postigle stranke koje imaju uhodanu stranačku mašineriju i time nam pokazale da bi mogle one da uhodaju i srede i državu samo kada bi ih zaista zanimalo da to urade koliko ih to zanima u stranci.

Partijska mašina je obezbijedila pobjedu SDA, a SNSD-u je omogućila da i pored svih nedaća zadrži ogroman broj podrške dok je opozicija u RS poslije skoro jedne decenije uspjela da srkpi svoju i postigla značajan ali nedovoljan rezultat.

O značaju partijske klijentele i mašine u ovim izborima govori nam i stil kampanje koje su vodile stranke, a posebno SDA i SNSD. Njihova kampanja se u potpunosti fokusirala na ubjeđivanje njihovih glasača i biračke baze bez značajnih pokušaja da ubijede apstinente, neopredijeljene ili pak članove drugih političkih stranaka. To se posebno ogledalo u izbjegavanju konfrontacija u medijima sa ostalim kandidatima.

O tome koliko je pogubno postojanje takve grupe birača i tog značaja po demokratiju nije posebno potrebno ubjeđivati bilo koga, klijentelistički odnos sam po sebi znači da birač nije u mogućnost da izrazi svoju političku volju slobodno što podriva sam temelj demokratskog odlučivanja. Taman da ne postoji nijedna druga manipulacija rezultatima izbora ovo je dovoljno da njihov demokratski legitimitet bude upitan.

Posljednja grupa birača su oni koji su u očajnoj želji za promjenama odlučili da potpišu pakt sa đavolom i podrže kandidate sa kojima i ne dijele u potpunosti političke stavove. Ova grupa je posebno bila značajna u Republici Srpskoj. Na njih se, štaviše, još jednom bezidejna opozicija i oslanjala u nadi da će zahvaljujući tome što će biti prepoznata od te grupe kao manje zlo imati mogućnost da se dočepa vlasti.

No šta su nam donijeli sami izbori?

Prema trenutnim rezultatima opozicija je uspjela da osvoji na izborima samo mjesto u Predsjedništvu BiH i to razlikom koja je znatno manja nego što je trebalo da bude uzimajući u obzir ko su bili kandidati i njihove početne pozicije.

Predsjednik RS ostaje i dalje Milorad Dodik. Ognjen Tadić je težak posao preotimanja vlasti Miloradu Dodiku kao najmoćnijem i najpopularnijem političaru u RS najvjerovatnije izgubio u sramotnom pojavljivanju u TV duelu, koji je vjerovatno uticao na to da - ako niko drugi - makar pristojniji dio birača u njemu ne vidi nikakvu promjenu u odnosu na Dodika.

Na izborima za parlament stanje, iako nešto bolje za SDS, za ostatak opozicije nije se promijenilo jer je rezultat ostao na nivou od prije četiri godine, a kako su koalicioni kandidati SNSD-a uspjeli da poprave svoje rezultate vlast je u ovom trenutku daleko od opozicije, tako da su sve najznačajnije poluge vlasti ostale u istim rukama.

Postavlja se pitanje šta treba da uradi opozicija u RS?

Treba korjenite promjene do kojih najvjerovatnije neće doći zahvaljujući tome što lideri neće prepoznati da povoljni rezultati nisu tu zbog povjerenja u njih već očaj zbog vladavine SNSD-a. Najgore po opoziciju bi bilo da lideri iskoriste ove nezaslužene glasove da proglase da su sve što su činili do sada činili dobro i uspješno.

Nažalost, vjerovatno ćemo biti počastvovani istim nesposobnim, istrošenim vođama opozicije koji ni posle skoro deceniju nisu bili u stanju da proizvedu novi kvalitet na političkoj sceni RS, ni kada su u pitanju rješenja niti kada su u pitanju novi lideri.

Ono što je zaista glavna odlika ovih izbora jeste izuzetna kvalitativna statika u ponudi koja je dovela do potpune irelevantnosti političke i ekonomske programe i to što su pitanja očuvanja RS i nacionalnih interesa ipak bila značajnija od hljeba nasušnog.

Iako nisu mogli da artikulišu rješenja glasači su bili sposobni da makar koliko-toliko kazne krivce, no izgleda da je to jedino u značajnoj meri bio slučaj sa glasačima SDP-a, koji su u potpunosti napustili stranku il prišli nekoj od stranaka koje su nastale iz nje.

Kvalitativno, ipak, promjene nema. Na vlasti su ostali ili su došli isti oni koji su zemlju vodili ili je vode posljednjih par decenija. Oni koji nisu došli ne predstavljaju skoro ni po čemu bolju opciju.

Razloga za optimizam, nažalost, nema ni u tragovima, jedino što nam je ostalo je nada.

Srećna nam bila nova/stara vlast.
