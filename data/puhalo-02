U istočnom dijelu Republike Srpske žive nesposobni glupani

Proslava Dana Republike Srpske, praznika za kojeg je Ustavni sud BiH kazao da je nustavan, biće ove godine održana u Istočnom Sarajevu, što će mnoge Srbe u tom gradu učiniti srećnim.
 
Napokon će moći u Spasovdanskoj ulici vidjeti uživo, mnoštvo policajaca koji izgledaju zajebano i pjevaju glupe pjesme, terenskih vozila zvanih Despot koja na vratima imaju naslikane svece, poštare u novim uniformama, lovce, ratne veterane, sportiste, studente, a ako budu te sreće i mažoretkinje i Noćne vukove.
 
Biće tu i velikih zastava, još većih riječi i obećanja, možda naveče bude i veliki vatromet, čisto da se malo podgrije PTSP sa obje strane entitetske granice.
 
Naravno, zadovoljstvo će biti još veće kada budu slušali bijesne komentare koji će tih dana dolaziti iz Sarajeva.
 
Ipak, najsrećniji će biti Milorad Dodik jer će jednom paradom pokazati da ne vodi samo računa o Banjaluci i Krajini, već će svojom milošću razgaliti srca Srba iz istočnog dijela Republike Srpske.
 
Da li je Miloradu Dodiku stalo do istočnog dijela Republike Srpske?
 
Naravno da nije, ali jeste do njenih resursa. Šta Milorad Dodik misli o istočnim dijelovima Republike Srpske najbolje govori sastav nove Vlade tog entiteta.
 
Milorad Dodik misli da su ljudi od Milića do Trebinja mnogo glupi, toliko glupi da ne mogu imati svog ministra u Vladi.
 
Prema popisu iz 2013. godine u Republici Srpskoj je živjelo 1 228 423 stanovnika. Od tog ukupnog broja stanovnika od Trebinja preko Istočnog Sarajeva do Milića živi oko 250 000 ljudi, a ako tu uključimo i Zvornik onda je to oko 310 000.
 
Znači to vam je oko 25% stanovnika Republike Srpske.
 
Sada se nameće jedno vrlo važno pitanje, kako je moguće da među tolikim ljudima nema jedna dvije ili tri, osobe koje bi mogle biti ministri/ice u novoj Vladi Republike Srpske?
 
Da li je moguće da među 25% stanovnika ovog entiteta ne možemo naći jednu, dvije ili tri osobe koje su dovoljne pametne i sposobne da budu ministri/ce u Vladi Radovana Viškovića ili je premijer Višković džoker koji sve njih mijenja u izvršnoj vlasti.
 
Kako je moguće da ne možemo naći jednu, dvije ili tri osobe koje bi se našle u Vladi Republike Srpske, pa makar bile i glupe i nesposobne, što nije ništa novo u svakoj od dosadašnjih vlada Republike Srpske.
 
Nemam pravi odgovor, ali je sasvim jasno da nismo ko Doboj koji je rasadnik ministara.
 
Milorad Dodik je ovim jasno pokazao koliko mu je važan istočni dio Republike Srpske i šta misli o ljudima koji tu žive.
 
 Daće im je cirkus za jedan dan, a oni time trebaju da budu zadovoljni.
 
Opet kad pogledam koga je sa istoka predložio za ministre u Savjetu ministara BiH (Košarac i Nešić) možda je i bolje što takvih nema u Vladi Republike Srpske.
