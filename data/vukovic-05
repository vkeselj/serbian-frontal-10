Opremanje otpremnina

Kosmička je pravda stigla Javni servis prvog septembra tekuće godine - tačno dva minuta pred drugi Dnevnik, ničim izazvan, dogodio se nepravedni strujni udar koji je rezultirao pomračenimeventom - po prvi put u svojoj istoriji, RTCG nije bila u mogućnosti da emituje glavnu informativnu emisiju! U duhu tekućeg Grad Slam-a, US Open-a, iskoristićemo teniski žargon za približavanje značenja ove pojave - strujni udar je servirao as Javnom servisu i to reketom punim elektriciteta.

Nije trebalo da prođe puno vremena do prvih vapaja podgojenog sportiste a.k.a. RTCG, koji za nemogućnost vraćanja pomenutog strujnog asa optužuje - neadekvatnu opremu. Izgleda da sve ove godine ručanja po dobrim restoranima, pušenja sjajnih tompusa i ispijanja starog viskija uz hedonističku fizičku neaktivnost nisu ostavile nikakvog traga na našem gojaznom sportisti, ponosu države Crne Gore. Po njemu, glavni krivac za ovaj nenajavljeni strujni udar nije njegova inertnost već oprema: uska trenerka, reket od prošle godine, iznošene patike i naravno, loptice (strujni udar je pomenuti as servirao novim lopticama, da pojasnimo).

Da li je to zaista tako? Da li oprema zaista čini igrača, ovom slučaju RTCG? Kako se trošio državni novac iz budžeta i kredita? Đe da nađemo odgovore na ova pitanja, majka mu stara? Vjerovali ili ne, i nas je pogodio slični grom te smo, u trenucima inicijalnog šoka, pročitali revizorski izvještaj RTCG za 2013 godinu Suptilnom analizom ovog izvještaja, došli smo do nekih maštovitih zaključaka. Neka se spremi Ripli, za pojedine stavke imamo ozbiljnog kandidata!

Prihodi

Ukupni prihod RTCG iznose 11,7 miliona eura, od čega su državna davanja nevjerovatnih 10,1 milion eura, što čini čak 86% ukupnih prihoda.

Ovih 10 i kusur miliona eura se sastoje iz:

1. 7,2 miliona eura koji RTCG redovno dobija na osnovu Zakona o budžetu (ok, ne plaćamo pretplatu);

2. 2,4 miliona eura iznose preuzete obaveze RTCG od strane Vlade Crne Gori i to za:

a. preuzimanje duga prema European Broadcasting Union u iznosu od 1,1 milion eura (oćete li gledat&rsquo; fudbal, košarku ili Eurosong drugim očima od sada???) ;

b. preuzimanje duga prema Elektroprivredi i drugim dobavljačima u iznosu od 0,4 miliona eura (što bi sa onim prebijanjem poreskog duga EPCG od 45 miliona eura?);

c. preuzimanja duga za poreze i doprinose za period od 2009. do 2012. godine, u iznosu od 0,9 miliona eura (prevedeno: četiri godine RTCG nije plaćala poreze i doprinose!!!);

d. uplate novčanih sredstava od strane Vlade Crne Gore u za isplate otpremnina 13 zaposlenih ;

e. uplate novčanih sredstava iz budžeta Crne Gore (ponovo???) za namjenske sadržaje u iznosu od 0,2 miliona eura;

f. obračunate amortizacije u iznosu 0,18 mil eura na osnvu donacije iz 2009. godine koja je iznosila 2,3 miliona eura a koja je dodijeljena od strane Delegacije EU u Crnoj Gori;

3. Prihoda od reklame u iznosu od 1,4 miliona eura;

4. Reemitovanje programa preko satelita 0,18 miliona eura.

Dakle, RTCG ostvaruje sopstveni prihod od 1,6 miliona eura. Ajmo da seciramo malo ovaj apsurd: ako RTCG plaća 1,1 milion eura prema European Broadcasting Union za emitovanje programa, zakup linija za prenos programa, postavlja se logičko pitanje zašto plaćamo toliki iznos, kada su sopstveni prihodi ovako mali?! Logičan odgovor: samo da je &lsquo;leba i igara - Eurosonga, Lige šampiona i ostalih sportskih natjecanja.

Rashodi

Ukupni rashodi iznose 12,6 miliona eura i njih u najvećoj mjeri čine troškovi zarada, naknada zarada i ostalih ličnih rashoda - čak 8,06 miliona eura ili 63%. Pazite sad, ovo može biti teško za čitanje ljudima koji imaju slabo srce. U RTCG je zaposleno 688 radnika koji ukupno prave sopstveni prihod od 1,6 milion eura, a koštaju nas, poreske obveznike, 8,06 miliona eura.Od toga, 6,5 miliona eura su troškovi plata, poreza i doprinosa. To znači da je prosječna neto plata u RTCG 519 eura (6,5 miliona eura podijeljeno sa 688 radnika podijeljeno sa 12 mjeseci pomnoženo sa 66%, koliko iznose porezi i doprinosi na neto platu).

Ne lezi troškovni vraže - u RTCG pored redovnih primanja postoje i ostali lični rashodi! Iz revizorskog izvještaja citiramo sljedeće:

''U okviru ostalih ličnih rashoda iskazani su:

1. troškovi autorskih honorara 274.957 EUR

2. naknade po ugovoru o djelu 26.947 EUR;

3. troškovi dnevnica u zemlji i inostranstvu 249.472 EUR;

4. troškovi prevoza i smještaja na službenom putu 195.673 EUR;

5. naknade za neiskorišćene godišnje odmore 21.762 EUR;

6. troškovi poreza i doprinosa na neiskorišćene godišnje odmore 14.099 EUR,

7. naknade za prevoz radnika 181.051 EUR;

8. porezi i doprinosi na naknade za prevoz radnika 119.859 EUR;

9. naknade članovima Savjeta RTCG 89.254 EUR;

10. pomoć radnicima 70.385 EUR;

11. rashodi po osnovu otpremnina i tehnološke viškove, u iznosu od 277.460 EUR;

12. naknade za učešća u komisijama 19.470 EUR;

13. naknade za jubilarne naknade 12.825 EUR

14. ostali lični rashodi u iznosu od 2.382 EUR.''

Pročitajte ponovo ovu listu, pa sami zaključite da zaposleni u RTCG, pored redovne plate, primaju i autorske honorare?! Putuju po zemlji i inostranstvu i za to primaju dnevnice koje iznose prosječno 683 eura dnevno; putuju po službenoj dužnosti na što troše prosječno 536 eura dnevno (gorivo je posebna stavka u drugoj vrsti troška, da ne bude zabune). Naknade za prevoz, zajedno sa porezima, iznose 300.000 eura? Vrijeme je krize, štedi se na sve strane, zar ne?! Samo ne na RTCG. Medicinskim i prosvjetnim radnicima (uz dužno poštovanje prema novinarskom esnafu), neće da povećaju plate, jer - nema para...

Preludi su podaci o zakupima :) Elem, RTCG plaća 243.868 eura na ime troškova zakupnina. U izvještaju se ne spominje na osnovu čega se plaća zakup. Ipak, u izvještaju revizora se provukla jedna zapanjujuća činjenica i to u stavci prihoda od zakupnina. Prilično detaljno je navedeno da je RTCG u 2013. godini prihodovala nevjerovatnih 1.042 eura (hiljadučetrdesetdva eura) od izdavanja 31-nog (tridesetjednog) stana koji nisu evidentirani u poslovnim knjigama preduzeća?! Da vam bude jasnije - mjesečno RTCG od izdavanja 31-nog stana prihoduje 86,8 eura ili tačno 2,8 eura po jednom stanu. Mjesečno. Ako je prosječna cijena stana za izdavanje u Podgorici 150 eura, laganom matematikom dolazimo do sljedeće kalkulacije: 31 puta 150 eura jednako je 4.650 eura. Kada pomnožimo 4.650 eura sa 12 mjeseci (koliko godina ima mjeseci, zar ne), dobijamo tačno 55.800 eura ili 54.758 eura vše nego što RTCG trenutno prihoduje. A, čitate li pasus ponovo? Za Riplijevo ''Vjerovali ili ne'', priznajte.

Malo o potraživanjima - ukupna potraživanja su iznosila 1.186.091 eura. Potraživanja koja postoje preko dvije godine iznose čak 610.831 eura. Revizor je pedantno zabilježio da je ispravka vrijednosti potraživanja (prevedeno: umanjene potraživanja) izvršeno za iznos od čak 662.324 eura?! Ispravka je izvršena i za vrle opozicione partije: Nova srpska demokratija 34.320 eura, SNP 42.052 eura, Srpska narodna stranka 22.705 eura, Demokratski centar CG 3.005 eura. Ukupno, RTCG je na indirektan način podržao opozicione partije sa, ni manje ni više, nego 102.082 eura. Naravno, to su novci poreskih obveznika. Očekujemo makar komentar opozicionara na ovu temu, ipak je ovo neki vid državne pomoći. A možda i nije, ko će ti ga znat&rsquo;; opozicija je to, vrte se u istom krugu već decenijama. Možda će ćutati zbog mantre o ugrožavanju srpstva od strane RTCG?

Obaveze RTCG

Uf, ova analiza tek sad postaja zanimljiva. Revizor piše da ukupne obaveze RTCG iznose 8.448.412 eura. Dugoročni krediti iznose 1.894.022 eura. Dugoročni kredit je uzet kod banke na inicijalni iznos od 2,5 miliona eura, sa rokom otplate od 7 godina uz grejs period opd 12 mjeseci. Za šta je iskorišćen kredit? Imate pravo da pogađate samo jednom! Da, za izmirenje otpremnina u iznosu od 1.000.000 eura (jedanmilion eura) i oporezivih obaveza u iznosu od 1,5 miliona eura. Podsjetimo, broj zaposlenih u RTCG se smanjio za ukupno 10 u 2013 godini. Valjalo bi objaviti ko je sve dobio otpremnine iz ove kuće, da znamo kome smo sve platili da ode. Pa da se vrati. Pa da opet ode uz otpreminu. Pa da se opet vrati. Pa da opet opet ode uz još jednu otpreminu. Pa da... Izgleda da RTCG služi kao finansijski džuboks za isplatu otpremnina.
