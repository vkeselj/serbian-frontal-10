MINIME SIBI QUISQUE NOTUS EST (Ciceron)

(Svako je sebi najmanje poznat)

Ovo je samo lični osvrt na protekle događaje.

Meni je bilo jasno da je (već bivšu) izbornu kampanju SDS -a zapravo vodila prof. Trivić, a da je PDP-u vrlo otvoreno okretala leđa i da je očigledno za to imala razlog. Sada je jasno da je postojao razdor izmedju nje i Draška, što su znali rukovodioci njene stranke (znamo koji) praveći se da ne znaju, da ona zapravo preferira SDS -(stalno se provlačila u medijima priča da Jelena ima plan B a to je SDS). Možda je to samo zadnja mogućnost, a da sada reaguje kad možda razmišlja da povede dio stranke za sobom. Bilo je kako je bilo. Sada je medju gore pomenutim saborcima ili -ili.

Objavljena je njena opširna izjava na društenim mrežema i bilo je jasno da je kocka bačena. U opširnom tekstu profesorica udara direktno na Draška (u zadnje vrijeme neočekivano mudrog i smirenog), partnera i podršku, saborca sa bilborda koji još stoji, i do juče, ``odanog'' saradnika. Do te izjave sve je bilo još podnošljivo i izgledalo je da će stranka, nekako, prebroditi cunami koji prijeti da je raspolovi te da će Borenović naći način da PDP održi (to prepričava po sarajevskim teveima, uporno ne odgovarajući direktno na postavljena pitanja) tj. da će PDP, uzdanica opozicionog djelovanja u Republici Srpskoj i nada Sarajeva u rušenje Dodika-uspjeti da savlada rušilačke personalne interese pojednaca.

Jasno je da je profesorica u politički obračun ušla potpuno nespremna za MOGUĆNOST da izbore i izgubi. Para uši rečenica da ``neće odustati od BORBE dok je živa'' ! Baš to ukazuje da o pravilima surove političke borbe nije imala pojma, jer u Skupštinu je ušla na krilima jedne druge situacije (nesrećne sudbine pok. Davida) što je zaboravila i mimo obećanja koje je dala čak pod nekom zakletvom..

Po rezultatima koje je CIK OBJAVIO, narod koji nije glasao za Trivićku nego za Dodika hoće Republiku Srpsku drugačiju nego što je opisuje PDP i SDS hoće ovaj entitet i pobjedničku stranku ``koji počiva na lažima, pljačkama, otimačini, nepotizmu, američkim tenkovima, ruskim špijunima, prodatim fabrikam, a stotinama hiljada onih koji su otišli iz Republike, bježeći od režima, gladi, besposlice i neimaštine. Sve je to bilo rečeno u krikovima opozicije na mitinzima, na tribinama, u ponudjenim dokazima, papirima, prijetnjom da će se otkriti ko se obogatio i na koji način, donošenjem novih zakona, hapšenjima glavešina itd. Ali bi kako bi. I šta ? Ništa. Je li kriv narod što je glasao kako je glasao? Kako narod može biti kriv ? U teško vrijeme izgleda da se i donose teške odluke -što bi rekli političari.

Jasno je da je prof. Trivić dobila zaista dosta glasova birača - to se ne može poreći, niti to treba da zaboravi pozicija. Medjutim, nije pobijedila, a izbori se i u zapadnim ``uzornim demokratskim zemljama'' gube za desetak glasova koji preteknu drugoj strani. Ovi drugi su prevagnuli, ili su im pomogli, kako na sva usta priča opozicija, prije svih CIK (prvo hvaljen - pa onda ispljuvan), Brisel, Amerika i visoki predstavnik...Upregla se sva medjunarodna zajednica da pobijedi Mile Dodik. Da li je baš tako ? Kako bi se ovo moglo analizirati a da se analizira objektivno. Teško, ali može se pokušati.

Možda se radi o onome broju birača (koji je prevagnuo) koji, bez obzira da li vole Milu i njegovu ekipu, nisu glasali za one koji se ulizuju Sarajevu (i sada se to dešava, kako čujem) nego ZA Republiku Srpsku za koju je prilivena krv desetina hiljada boraca, koji su stali u odbranu srpske zemlje (valjda je to nepobitna istina) čije sjene stoje iza nemogućnosti da može biti koaliranja, tajnih razgovora i ``domundjavanja'' sa Sarajevom i ambasadama sa onima, koji u suštini nisu nikada promijenili mišljenje o Srbima, niti žele dogovor i razgovor, što zapravo svakoga dana postaje sve toksičinije i nema izgleda da se smiri. To bi bio veoma jak razlog, zar ne ?!

Vjerovatno je to kod naroda moglo prevagnuti da se okrene na stranu gore pomenute Republike Srpske, bez obzira na mane i nedostatke koje je pozicija imala u vodjenju svoje dugogodišnje politike u prošlosti, bez obzira na tešku ekonomsku situaciju koja nam predstoji, zapravo bezizlaz i najsumornije prognoze - kako nam svako veče prikazuje BN TV. Uporno, u svakoj prilici, do kosti..

Danas, već krajem novembra, ekonomska situacija postaje sve teža. Što bi bilo i sa njima tj. opozicijom najvjerovatnije (što je narod možda i pretpostavio), iako su oni obećavali da mogu (da li baš) naći izlaz, prokopati neke puteve do novih miliona pomoći od EU, (u koju ćemo ući s njima, možda nekad, a možda nikada brz obzira na vlast) te skupiti tj. oteti pare od onih bogatih koji su ih pokrali pa ih dati narodu. Narod očigledno nije povjerovao u tu priču te se promjene koje su se očekivale - nisu desile.
Pokradene vreće, i to u ogromnom broju, kako tvrdi opozicija (mada ništa nije potpuno nemoguće) ipak su priče koje teško mogu da se zamisle. Pitam se šta su očekivale uvrijedjene političke neznalice, kakvo su obezbjedjenje organizovali, šta su radili njihovi ljudi dok se odvijala kradja desetina vreća i vozila u Sarajevo - je su li spavali, slavili unaprijed?!! Hvatali prase za pečenicu uoči Božića, spremali se za fer izbore - pustite to- dugo su Crmadak i Borenović u politici da bi bili do te mjere naivni. Naivna je bila samo profesorica!
Možda je narod na neki način osjetio, a na izborima potvrdio, da je opozicija zaista labilna, da ne pokazuje da je jedinstvena, da nema konzistentan program, da profesorica previše priča o politici i vrijedja (što nije trebalo) da se pokorava nekakvoj disciplini stranke, koja je zapravo uopšte nije poštovala, dapače, koja ju je nečasno uvjerila da ona može iznijeti teret uloge, za koju nije spremna, da je ekipa puna egoističnih, pojedinačnih ispada u silnoj želji da pobijedi, jednom rječju da je ona (opozicija) veće zlo od ovoga što narod podnosi tj. od one druge strane koja vlada i koju treba optužiti ZA SVE I SVAŠTA, čak i za ono za šta ne može biti kriva, a što je potpuno odsustvo saradnje sa Fbihom. Dapače, previdjeli su u opoziciji (potpuno neshvatljivo) da ova druga strana polako i pažljivo,odjednom zaglušujuće tiho- što joj prije nije bio stil - dogradjuje svoju ``zgradu'' dugogodišnjeg vladanja, da pažljivo bira koga će da olabavi, tj. ``povali'', a koga da osnaži.. To se zove SISTEM vladanja situacijom, tj. ništa se kod njih (poziciji) ne prepušta slučaju.
Da li je Trivićkin politički debakl bio (jer ona je kako rekoh dobila zaista respektabilan broj glasova, veliki broj birača joj je i vjerovao, a pitanje je šta bi bilo da sada ima nekih izbora) u Beogradu na nekoj TV - dakle kao konačna politička labudova pjesma osobe koja je bila perjanica opozicije? Mislim da jeste. Tu je bio kraj jedne prividne, skoro pa dječje, sage o ženi, majci, kraljici itd.....Možda je htjela, ali nije mogla. Jedan ``osrednji`` intervju nije mogla da izdrži! Zatražila je pauzu?!! Sramota, pa to bi izdržala, ondje gdja. Radulović, da ne trepne !
Dakle, mislim da bi profesorica s a d a morala da upozna samu sebe i shvati O ČEMU se radi u ovom političkom galimatijasu, u kojem je ona obećavala narodu slom Dodikovog režima, razotkrivanje korupcije i silna hapšenja (a onoliki prevaranti ipak glasali za Milu) i odlučiti da li će se uopšte više ikada baviti politikom! Ona je u Beogradu rekla ...PA JA SAM OČEKIVALA POBJEDU, SHVATITE ...Baš kao razmaženo dijete . .Svako ko se kandiduje, naravno, očekuje pobjedu. Ali, njeno očekivanje bilo je zasnovano na UBJEDJENJU da je stvarno pobijedila. MORALA bi dakle, u cilju da joj pretekne pameti za nastavu i normalan život profesora, koji je teško stekla, vjerujem, a zamalo ugrozila - da prihvati da se stvari ne odvijaju onako kako ih čovjek zamisli.

Kao zaključak sad kada su se strasti donekle smirile postaje jasno da će opozicija, nastaviti da djeluje onako kako ne treba. I dalje Izbjegava razgovore sa izabranim predstavnicima pozicije, ne djeluje konstruktivno, izlazi iz skupštinske sale..Vukanović koji jeste prošao u ovome obračunu sasvim dobro, i dalje ne može da kontroliše bijes i misli da je to i bio put uspjeha (što možda za neke i jeste), a ne shvata koliko je SAM svojom vikom i nervozom kriv za neuspjeh opozicije kao cjeline, misleći da je glavna odlika narodnog tribuna da se dere svim silama, bez obzira na dokaze kojima maše - jer sve se može reći polako, mudro i tiše.... Argumenti se moraju reći, ali u sali Skupštine na svome mjestu, mirno i staloženo, hrabro, bez bijesa i vrijedjanja. Ponovo se pokazuje nezrelost mnogih egoizam dugogodišnjih političkih vedeta, ljutnja i prijetnje - pa se pitam ima li medju njima iko da ih nauči šta stvarno znači biti opzicionar. Opozicionar kritikuje režim svim dozvoljenim sredstvima, koriguje vlast, doprinosi koliko može dobrobiti naroda - ali u našem slučaju posebno, nije protiv JEDINSTVA NACIJE onda kada treba, braneći se da će ONI da procijene (naravno da ne uvrijede Bošnjake) šta jeste, a šta nije srpski vitalni nacionalni interes !

Treba učiti od onih koji su naučili (vidi slovenački način čestitanja pobjednici na izborima), nažalost prije nas, da se načini političke borbe, planovi, odluke, suze poraza, ali i glorifikacija pobjede - vješto kriju, da je politička vještina ili vještina bavljenja politikom - zapravo nauka koja i nije za svakog, imajući u vidu i mnoge likove iz pozicije. To se uči i onaj ko je izgubio vrijeme, a nije ništa naučio - dobije prema zasluzi.

P.S. Pitanje aktuelnog udara struje n o v i m tarifnim munjama na već značajno osiromašen narod ostavljam za drugi blog. Valjda se narod neće posmrzavati do tada -jer mu ionako od moga pisanja neće biti nikakve pomoći.
