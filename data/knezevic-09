Prevara zvana Okvirni sporazum ili kako namjestiti tender

Sve javne nabavke u Bosni i Hercegovini su prožete manjkavostima, odnosno pogodnostima za one koji ih redovno dobijaju, ali nabavke koje imaju za cilj potpis Okvirnog sporazuma naročito bodu oči. Naime, kod okvirnog sporazuma, ugovori se zaključuju po potrebama ugovornog organa, pojedinačno za svaku isporuku, što je logično, ali ostavlja nevjerovatan prostor za manipulaciju. Pokušaću prikazati slijed događaja.

Instituciji, odnosno ugovornom organu su potrebne robe A, B, C i D u određenim značajnim količinama na godišnjem nivou. Isti organ ima i potrebe za malim količinama roba E, F, G, H, i nema nikakvu potrebu za robama I i J. Ponuđač, blizak ugovornom organu, sa kombinacijom poznatom kao IMT (ima l' mene tu) zna za male i nikakve potrebe za robama E,F,G,H, I i J.

U dogovoru sa njim se raspisuje tender koji za cilj ima zaključivanje Okvirnog sporazuma.

Za divno čudo, količine u tenderskoj dokumentaciji značajno odudaraju od stvarnih potreba, odnosno količine roba E, F, G, H, I i J su takođe postale značajne. Svi ponuđači koji su otkupili tendersku dokumentaciju se muče oko priprema ponuda, dobavljača i svega što tenderska dokumentacija nalaže, a ponuđač sa IMT kombinacijom je opušten.

Robe A, B, C i D nudi po ekstremno visokim cijenama, a po bagatelnim cijenama robe E, F, G, H, I i J.

Naravno, on zna da sa takvim cijenama za robe ima direktan gubitak, ali i zna da je stvarno potrebna količina tih roba mizerna ili nikakva, za razliku od ostalih ponuđača. Na tenderu pobjeđuje onaj koji u zbiru ponudi sve robe po najpovoljnijoj cijeni.

Ponuda IMT ponuđača je najpovoljnija, iako je stvarno potrebne roba A, B, C i D, ponudio značajno skuplje od svih ostalih. Za robe E, F, G, H, I i J, tokom trajanja Okvirnog sporazuma ugovorni organ je imao značajno manje ili nikakve potrebe u odnosu na one u tenderskoj dokumentaciji.

Često bezobrazluk ide do tih granica da se predstavnik ugovornog organa na kraju i javno pohvali uštedama, obzirom da nisu trošili novac na robe E, F, G, H, I i J.

Ovakav vid javnih nabavki je skoro nemoguće kontrolisati po sadašnjim zakonskim rješenjima.

Ovakav vid javnih nabavki legalizuje korupciju.

Ovakav vid javnih nabavki odgovara sistemu.

Ovakav vid javnih nabavki je prisvojio nezamislive iznose novca poreskih obveznika.

Ovakav vid javnih nabavki nas nepovratno vodi u propast.
