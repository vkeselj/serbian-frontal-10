Dionis među pravnim aktima

Prema jednoj verziji u Grčkoj mitologiji, bog Dionis je, nakon nakon rođenja, rastrgan od strane titana, a Zevs je spasio jedan njegov dio i zašio u utrobu Semele i ovaj biva ponovo rođen.

Slično je i sa Krivičnim zakonikom Republike Srpske (KZRS) o čijem sadržaju sam već dovoljno pisao i pričao. Ali tu, na našu žalost, ne prestaju problemi sa KZRS.

Naime, KZRS je prvobitno objavljen u Službenom glasniku Republike Srpske (SgRS) broj: 63/17 dana 4. jula 2017. godine. I već tada se dešava nešto čudno, jer u KZRS odjednom se pojavljuje termin ,,predumišljaj'' definisan članom 32. Da, dobro čitate, predumišljaj, koji se nije nalazio ni u Nacrtu, niti u Prijedlogu KZRS. Kako odjednom predumišljaj?

I dok se postavilo pitanje kako predumišljaj od umišljaja, pojavljuje se nova verzija SgRS broj 63/17, datum isti, ali bez KZRS. Naravno, u ovom SgRS nema ni riječi o SgRS istog broja, niti koji od dva SgRS broj: 63/17 je važeći. Jedina razlika je upravo u KZRS, koga odjednom nema.

Nedugo nakon toga izlazi SgRS 64/17 od 10. jula 2017. godine i u njemu, vjerovali ili ne, opet KZRS. Naravno, bez ikakvog pominjanja da je već jednom objavljen u prethodnom broju. Naravno, bez naglašavnja koji od dva objavljena je važeći. I naravno, u članu 32. više nema predumišljaja, nego umišljaj.

Kako? Zašto? Ko? Kojim ovlaštenjima? Navodno je neki lektor odlučio da malo čačka po tekstu i odlučuje da li je NSRS znala da usvoji dobar tekst KZRS (ova verzija nije potvrđena, niti će, vjerovatno, ikada ijedna biti). Isto tako, navodno, jedan sudija je intervenisao ukazavši na ovo, pa se brže-bolje objavio novi SgRS broj 63/17 pod sloganom ,,puj pike više ne važi''.

No, pustimo tračeve i priče. Ono što je poražavajuće jeste da je umrlo načelo pravne sigurnosti. Nema ga. Gotovo.

Kako je moguće da se tekst opšteg pravnog akta koji usvoji NSRS mijenja nakon usvajanja, a prije objavljivanja u SgRS? Ko smije da mijenja tekstove zakona nakon što ih Skupština usvoji?

Kako je moguće da se nakon objavljivanja SgRS objavi isti broj, ali sa drugačijim sadržajem, bez naznaka da je došlo do izmjene i/ili greške? Ko odlučuje o tome?

Kako je moguće da se opet objavljuje opšti pravni akt, nakon što je jednom objavljen, bez naznaka da je ikada objavljen, u nešto drugačijem tekstu?

Nakon ovoga ne možemo biti sigurni niti u jedan tekst zakona koji su objavljeni u SgRS. Nakon ovoga ne možemo biti sigurni da će ono što se usvoji u NSRS biti vjerno i tačno objavljeno u SgRS. Nakon ovoga javnost mora da traži objašnjenje od nadležnih.

Iako izgleda kao mala stvar, ovo je zaista ogroman problem, problem epskih razmjera. Ne smije da prođe neopaženo, jer ako ovo danas prođe neopaženo, sutra će se tekstovi zakona mijenjati i objavljivati prema volji pojedinaca, a ne prema utvrđenim procedurama koje su garant pravne sigurnosti. Kako danas reagovali, tako nam sutra bilo.
