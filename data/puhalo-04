Tanja Topić je poslovođa, posrednik, predstavnik firme, zastupnik, predstavnik neke osobe ili grupe iz svijeta sporta, kompjuterski program, samo nije špijun

Dana 24. 05. 2021. godine Milorad Dodik je izgovorio sljedeću rečenicu:

``Imate onu Tanju Topić koja je dokazani agent BND-a njemčkog, koji se plaća preko njezine, one, nevladine organizacije i koja stalno ovdje protura istu priču.''

Prema velikom leksikonu stranih riječi i izraza autora Radomira Jovanovića, a na koju se poziva sudija Osnovnog suda u Banjaluci u prvostepenoj presudi, riječ ``agent'' je latinskog porijekla sa značenjem: poslovođa, posrednik, predstavnik firme, zastupnik, predstavnik neke osobe ili grupe iz svijeta sporta, kompjuterski program koji na internetu izvršava specifiče funkcije.

Imamo li ovu definiciju ovu rečenicu može prevesti na nekoliko načina:

-- ``Imate onu Tanju Topić koja je dokazani poslovođa BND-a njemčkog, koji se plaća preko njezine, one, nevladine organizacije i koja stalno ovdje protura istu priču.''

-- ``Imate onu Tanju Topić koja je dokazani posrednik BND-a njemčkog, koji se plaća preko njezine, one, nevladine organizacije i koja stalno ovdje protura istu priču.''

-- ``Imate onu Tanju Topić koja je dokazani predstavnik firme BND-a njemčkog, koji se plaća preko njezine, one, nevladine organizacije i koja stalno ovdje protura istu priču.''

-- ``Imate onu Tanju Topić koja je dokazani zastupnik BND-a njemčkog, koji se plaća preko njezine, one, nevladine organizacije i koja stalno ovdje protura istu priču.''

-- ``Imate onu Tanju Topić koja je dokazani predstavnik osobe ili grupe BND-a njemčkog, koji se plaća preko njezine, one, nevladine organizacije i koja stalno ovdje protura istu priču.''

-- ``Imate onu Tanju Topić koja je dokazani kompjuterski program BND-a njemčkog, koji se plaća preko njezine, one, nevladine organizacije i koja stalno ovdje protura istu priču.''

Sad bismo vam pomogli da bolje razumijete šta je Milorad Dodik pod tim mislio, daćemo još jedno malo pojašnjenje.

BND je skarćenica od njemačke riječi Bundesnachrichtendienst, a to je naziv za njemačku Saveznu obavještajnu službu.

Sada ponovo pročitajte gore navedenu rečenicu i biće vam jasno šta je Milorad Dodik tačno rekao ovom rečenicom.

Tanja Topić je dokazani agent njemačke tajne službe....

Na suđenju za klevetu sudija u prvostepenoj presudi ne misli tako i tvrdi da Tanja Topić ``sama proizvoljno proširuje sadržinu spornog izražavanja i govori o špijunu i špijunaži.''

Eto, još će ispasti da je Tanja Topić poludila, pa umišlja da je špijun.

Šta iz ovoga možemo zaključiti?

Sudija u ovom sudskom procesu je veoma inteligentna osoba, mada se na osnovu analize pomenute rečenice to ne čini. On veoma dobro zna ko je Milorad Dodik i da sa njim nema zajebancije i da je bolje ispasti glup, nego se njemu zamjeriti. Takođe zna, da će Tanja Topić sve ovo nekako preživjeti, ali nije sigurna da će se to i njemu desiti ako donese pogrešnu presudu.

Ostaje da vidimo da li će toliko biti inteligentne i sudije Okružnog suda u Banjaluci?

Možemo zaključiti i da je sudstvo kao treći stub vlasti u Republici Srpskoj, slobodno i nezavisno onoliko koliko je udaljeno od vrha izvršne i zakonodavne vlasti, tj. da isti zakoni ne važe za običan narod i vlast.

Takođe možemo zaključiti da je u Osnovnom sudu evropska samo ona zgrada koju je finansirala Evropska unija, a dok su evropske vrijednosti o slobodi govora izgorile u onom požaru sa ostalim dokaznim materijalom.

Na kraju možemo zaključiti i da je BND u velikoj mjeri utkan u partiju Milorada Dodika jer koliko je samo Friedich Ebert Štiftung potrošio para na njuhovu edukaciju, osnaživanje i putovanja. Ako meni ne vjerujete pitajte narodnog poslanika Mazalicu.

Na kraju krajeva sada očekujem da Džejmsa Bonda opažamo kao običnog poslovođu ili menadžera, a ne agenta u tajnoj službi njenog Veličanstva.
