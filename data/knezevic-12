Kriza nemorala

Nemoral, kao naša vrhunska i prepooznatljiva osobina, proživljava tešku i opasnu krizu. Vlastodršci na svim nivoima i u svim političkim dresovima ulažu i poslednje atome snage da se sa krizom izbore, te da i dalje budemo prepoznatljivo nemoralno društvo, ali je sve više nekih galamdžija što sa raznih strana, vjerovatno plaćeni i instruisani iz stranih, a otuđenih centara moći talasaju nekad mirno, a nemoralno more, sjeverozapadno od Sutorine.

Neki moralisti su se drznuli da upitaju:

- Kako baš Bakirova supruga na čelo UKC Sarajevo?

- Otkud pljačkaši u elitnoj policijskoj jedinici Republike Srpske?

- Zašto kandidat za ministra Savjeta ministara BiH ostaje kandidat i nakon hapšenja?

- Šta imamo od Željeznica?

- Koliko će afera Meddžida Kreso imati do kraja mandata?

- Ma šta to i kako rade regulatorne komisije za energetiku?

- Kako se bjegunac pred zakonom dopisuje sa ministrom bezbjednosti (viberom ili vajberom)?

- Kakva je potrošačka korpa premijera Federacije Fadila Novalića?

- Na kojim ekonomskim ili pravnim postulatima se zasniva tvrdnja premijerke Republike Srpske Željke Cvijanović da se neplaćanje obaveza zove prolongiranje?

- Ima li nešto regularno u IDDEEA-i (Agencija za identifikacijske isprave, evidenciju i razmjenu podataka BiH)?

- Kome smeta Bosnalijek ili ko se nije pronašao u njemu?

- Kako se isplaćuju otpremnine za penzionisanje na određeno vrijeme u zajedničkim organima BiH?

- Šta to u zdravstvu Republike Srpske rade Linder i Vamed?

- Ko i kako (ne) čisti snijeg u Banjaluci i koliko mu se zato plaća?

- Gdje su veliki i mali (ruski krediti)?

- Koga sve ima u mjesečnoj kiriji mtel-a kod kuma na Tunjicama?

- Gdje su naše pare koje su vlasti dale Farmlandu?

- Gdje su pare iz Bobar banke?

- Zašto smo uzaludno reanimirali pokojnu Balkan investment banku?

- Kud se dade Slobodan Pavlović?

- Zašto BiH ima najgoru poslovnu klimu u jugoistočnoj Evropi?

- Šta ćemo sa Rajkom Dukićem?

- Plaćamo li poslanike/odbornike da ne prisustvuju sjednicama skupština?

- Kome trebaju agonije u lokalnim zajednicama?

Svi su zabrinuti, jer ovo je samo mali dio onog što zanima moraliste, a nemoral je naša vrlina, koju ćemo, kako stvari stoje, potvrđivati i na budućim izborima.
