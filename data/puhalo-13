Izbori u Republici Srpskoj za 2022. godinu

Demokratija- mogućnost da Srbi biraju svoje predstavnike u Narodnoj skupštini, koju Srbi nikad ne iskoriste.

Izbori- proces glasanja svake dvije godine u kojem uvijek najviše glasova osvoji partija koja je već na vlasti.

Birački odbor- osnovna ćelija svake krađe na izborima.

Član biračkog odbora- osoba čiji je karakter najčešće labilan, a moral upitan.

Centralna izborna komisija- grupa od 7 osoba koja zasjeda u glavnom gradu Republike Srpske Sarajevu i broji, broji, broji, broji....

Prebrojavanje glasova- proces kojim najlakše možete objasniti djetetu pojam beskonačnosti.

Pobjednik izbora - onaj ko sastavi Vladu RS, a ne onaj ko proglasi pobjedu ili ko osvoji najviše glasova.

Predjsednik Republike Srpske- najvažnija sporedna stvar u Republici Srpskoj, osim ako tu funkciju ne obavlja Dodik.

Premijer Republike Srpske- čovjek koji ne smije da se suprostavi šefu partije, jer je onda bivši.

Vlada Republike Srpske- grupa političkih partija koji žele da dođu na vlast, da bi zapošljavali svoje članove, rodbinu, namiještali tendere i kontrolisali policiju, tužilaštvo i sudstvo i vozili se u atomobilima sa rotacionim sredstvima.

Skupštinska većina- grupa narodnih poslanika kojima je lični interes i interes partije ispred svih ostalih interesa.

SNSD- firma koja se lažno predstavlja kao politička partija koja nema veze sa socijaldemokratijom.

PDP- grupa pojedinaca koja nema partiju i koja potvrđuje pravilo, ko sa djecom spava popišan se budi.

SDS- partija koja se nije odrekla prošlosti, a koja nema ni budućnost.

Socijalistička partija- najvažnija sporedna stvar u Vladi Republike Srpske.

Ujedinjena Srpska- Okruglo pa na ćoše.

DNS- gomila iracionalnih Srba koja vjeruje da Nenad Nešić ima političku misiju, viziju i program.

DEMOS- otpadnici od DNS-a koji su povjerovali da Čubrilović zna šta radi.

Milorad Dodik- najslabija karika SNSD-a, jer kada njega ne bude nema ni ove partije.

Mirko Šarović- najslabija karika SDS-a, jer dok je na čelu ove parije nema ni ove partije.

Branislav Borenović- džentlmen koji se žrtvuje za Jelenu Trivić.

Jelena Trivić- ono što Milorad Dodik folira da jeste.

RTRS- javni servis jednog covjeka, jedne partije i jednoumlja.

BN TV- privatna televizija jednog čovjeka, jedne partije i jednoumlja.

Kupovina glasova- jedini način da od izbora imate neku korist.

Predizborna obećanja- gomila fantastičnih obećanja kojih se ne bi postidili Tolkin, Rolingova, braća Grim i Pračet.

Ostavka- mogućnost da se nakon lošeg izbornog rezultata časno povučeš sa čela partije, koju nijedan lider partije ne koristi, čak ni Mirko Šarović.
