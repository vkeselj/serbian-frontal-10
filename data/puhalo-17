Otvoreno pismo američkoj administraciji

Poštovane Sjedinjene Američke Države i vaša duboka državo,

Konsterniran sam činjenicom da ste izdvojili tolike pare, 10 miliona dolara, za Jelenu Trivić, a za nas obične srpske p(l)aćenike para nema. Šta konsterniran, pizdim zbog toga.

Znam, vi to nećete demantovati, čakaćete da sve pokriju snjegovi, ruzmarin i šaš, ali mislim da ste ovaj put uhvaćeni sa ``rukama u medu''.

Naravno da nisam vjerovao kada se na društvenim mrežama pojavio ``dokument'' o silnim parama koje ste namijenili Trivićki, ali nakon izjave eksperta Dejana Lučića Alternativnoj televiziji, sve moje sumnje su razvejane.

Vjerujem da znate ko je Dejan Lučić. On je poznati srbijanski analitičar i geopolitičar i njegova relevantnost je više nego relevantna. On je davno razotkrio zavjeru Hazara i njihovu želju da zavladaju svijetom. Razbio je COVID zavjeru kao Vučić pedere u Beogradu. U svojim knjigama, a napisao ih je mašala, raskrinkao je paklene ciljeve Hazara, Rotšilda, Rokfelerovih, Savjeta 13, Savjeta 33, Komiteta 300 i ostalih satanističkih organizacija.

I još je živ, što pokazuje njegovu moć i sposobnosti.

Naravno, ja sam ljut, ali pokušavam da razumijem vaše poteze.

Godinama je Republika Srpska, Dodik i Srbi generalno ``trn u oku'' novog svjetskog poretka što vas dovodi do ludila. Neefikasnost mene i drugih sličnih meni u rušenju Republike Srpske, vas je otjerala u zagrljaj gospođi Trivić.

Ipak, svima nama ``mrziteljima Republike Spske'' je neizmjerno drago da mračne sile Sjedinjenih Američkih Država sarađuju da još mračnijim silama Velike Britanije i da je ponovo aktivan Mladen Ivanić.

Fino je to za Alternativnu televiziju rezimirao ``analitičar'' Lučić ``stari agent MI6 Mladen Ivanić i njegovi prijatelji koje znate, agentura MI6 koja je za pare prodala 30 000 srpskih junaka koji su poginuli za ovu državu. Treba da se sruši Dodik i da su uništi Republika Srpska''.

Ja sam znao da je Ivanić prodao ``Kristal banku'' za 1 KM, ali da je prodao sve te poginule borce tek sada saznah.

Ipak, moram vam skrenuti pažnju na neke važnje činjenice.

Ne postoji garancija da će eventualnom pobjedom na izborima gospođa Trivić zadržati taj izdajnički politički kurs, jer ako vas je Dodik ispalio, zašto ne bi i ona.

Samim tim veoma je važno da se ne kladite na jednog konja, a to znači da nađete nekoliko stotina hiljada dolara i za nas sitnu buraniju, koja vam tolike godine ``jede iz ruke''.

Ako vi nećete da nas pripazite ima ko hoće!

Podsjetiću vas i na onu našu staru poslovicu ``tiha voda brijeg roni'' što bi u anglo- saksonskom svjetonazoru značilo ``ne jebe lijep, već uporan''.

Mi smo svojim dugogodišnjim subverzivnim radom stvorili lažnu sliku da je u Republici Srpskoj vlast korumpirana, da se zapošljava preko veze i partije, da su male plate, da nam je zdravstvo loše, školsko staromodno, da nam ljudi odlaze u inostranstvo i da nestajemo kao narod. Mi smo stvorili klimu da ovakva opozicija u Republici Srpskoj, postane alternativa sadašnjim vlastima.

Valjda smo i zbog toga zaslužili nekih par stotina hiljada dolara, crkavice?

Nadam se da ste svjesni da ja i moje kolege nismo izdajnici iz ubjeđenja, već profesionalci koji rade za pare. Onoga trenutka kad se pojavi neko ko više plaća, mi postajemo njegovi igrači.

Ako može Mesi, Ronaldo ili Alaba, zašto ne bi mogli i puhali?

U nadi da će neko da pročita ovo pismo, srdačno vas pozdravljam i radujem se novoj saradnji, grantovima, crnim fondovima, drogi i kurvama koju nam besplatno dajte.

Svako dobro
