Trn u oku: Rezervna policija

``Radi efikasnije borbe protiv terorizma i organizovanog kriminala Republika Srpska će u narednom periodu uvesti rezervni sastav policije'' - Milorad Dodik, predsjednik Republike Srpske.

Zanimljiva ideja, zanimljivo i značajno ćutanje javnosti na istu.

Nedavno sam se pitao da li su gore svjesno ili nesvjesno izrečene gluposti. Pored toga što je predsjednik ovakvom izjavom priznao da je postojeći sistem nesposoban za borbu protiv terorizma i organizovanog kriminala, poslao je jasnu poruku potencijalnim investitorima, i drugim ino - partnerima naše napaćene privrede da smo nesigurno tlo za bilo šta, jer koliko sutra, možemo opet izgubiti razum a sa njim i mnogo toga. Simptomatično je da i poslovna zajednica nije iznijela nikakav jasan stav na ovu temu.

Dok Hrvatska i Srbija najavljuju trku u naoružavanju, a države zahvata dužničko ropstvo, mi ćemo se igrati vojnih vježbi (možda se podijelimo na crvene i plave, kao u najboljim danima JNA) rezervnih sastava, a ne bi bilo na odmet organizovati Teritorijalnu odbranu i seoske straže. Naravno, sva ta organizacija zahtjeva i seoske ``vojvode'' koji bi na sebe preuzeli organizaciju i naoružavanje.

Ono što nam i dalje ostaje nejasno, na koji način, kojim mehanizmima i u kojim situacijama bi se mobilisao rezervni sastav, a pogotovo nam nije jasno kako će penzionisani policajci pomoći bilo kakvoj borbi, jer da su sposobni da se bore ne bi bili penzionisani. Simptomatično, nikakva udruženja penzionera se nisu očitovala na kršenje njihovih stečenih prava.

Sljedeća nejasnoća su ``mlađi ljudi kojima će rezervni sastav biti filter i selekcija za ulazak u aktivni sastav policije'' (ministar MUP-a Dragan Lukač). Mislim da bi javnost trebala znati ko su ti mlađi ljudi, gdje i kako su se školovali, koji su kriterijumi njihove lojalnosti i kakve to filtere i selekcije provodi poslodavac MUP RS.

Kao šlag na tortu, posljednja nejasnoća - novac. Novca nema, a ``prolongiranje isplata'' se na slučaju MUP-a RS zove "dobro funkcioniše, s određenim zakašnjenjima. Kojim novim nametima po poreske obveznike Republike Srpske planira ovo isfinansirati, jer troškovi su ogromni: uniforme, oprema, naoružanje.

Za kraj, ne mogu se oteti utisku, da ako već trebamo neke rezervne sastave, mislim da bi nam civilna zaštita daleko više trebala, jer iako neko možda misli drugačije, Srpska se od majskih poplava 2014. nije oporavila, neće skoro, a pogotovo nije spremna za neku novu katastrofu. Ipak, ja znam da je moj ratni raspored u s.Trošelji.
