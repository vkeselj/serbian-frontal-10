OBIČNI LJUDI (Ordinary people)

Neki dan mi pustiše snimak obraćanja rukovodioca Regulatorne komisije za električnu energiju (nisam baš stručnjak za sve moguće i nemoguće agencije i komisije u Republici, ali to za ovaj sramotni ispad i nije važno. Važan je lik koji je komentarisao (čitaj lupetao) buduće tarife za obračun električne energije u Republici, koji je uz lagani osmijeh pričao nebuloze o načinu obračuna o kojima ni sam apsolutno nema pojma.

Nije on, naravno, jedini lik (iz politike i vlasti uopšte) koji na javnoj sceni priča nebuloze o stvarima za koje je zadužen, ili o kojima bi trebalo nešto da zna, ali ovaj slučaj pobudjuje pažnju širokog auditorija običnih ljudi (ordinary people) ovoga entiteta (manjeg kako kažu naši prijatelji Bošnjaci u nemogućnosti da izgovore puno ime Republike Srpske).

Čovjek je do te mjere lupetao, bez imalo stida, u kameru, nama koji nismo stoka, nama koji nismo retardi, koji nismo idioti (a izgleda da neko misli da jesmo) kako će se tamo negdje krojiti sudbina korisnika električne energije, nas običnog naroda, kako rekoh - kao kad bi negdje iz prikrajka, recimo stonog Trebinja, vrebala kakva ubitačna mašina (za koju nismo vidjeli da prijeti PRIJE IZBORA, mada neki jesu vjerovali da obećanja nadležnih neće dugo potrajati) koja otvorenih čeljusti čeka da proguta sloj koji se nekada zvao srednji, a koji više nije srednji, nego je na pragu apsolutnog siromaštva. Zbog korone, zbog rata u Ukrajini, poskupljenja goriva (od koga sve lančano ide) zbog ovoga i onoga, dakle svih mogućih razloga koji se daju navesti -samo ne iz realnosti u kojoj mi živimo a čije bi me opisivanje dovelo daleko.

Ovo naravno ne pogadja one koji su trku života dobili (izabranici, ministri i drugi uhljebi), koji će zasjesti u fotelje koje (za sada, ne komentarišem nove i stare likove u vlasti) nose same po sebi odredjene IZNOSE kaemova - tako da je poskupljenje struje s i t n i c a za one koji nemaju veze s realnošću, koji Novu godinu dočekuju u skupim lokalima, na planinama, na toplim morima.. Nekada, nekada davno, bilo je moguće da se Nove godine dočekuju na, recimo, Jahorini, da to budu društva i prijatelji iz srednje klase, ono znate ljeti Hvar, Makarska, kako ko -zimi Jahorina uz pite i pečenje ponesene od kuće itd., sasvim obični ljudi, skijaši bez skupocjene firmirane opreme, ali sigurnih nogu na (običnim) skijama s vrha pa dolje, punom brzinom, sa djecom iza sebe... Tiempi passati..

Naravno da će obični narod u Novu godinu ući depresivan, preplašen i nesiguran u to šta će i kako će biti, bez obzira na najave o povećanjima plata i penzija. Tu ima ona narodna... neće (i ne može) stići kuja zeca..... jer cijene jesu takve da je trka izgubljena i prije nego što je počela. Nije valjda da neko misli da sa 100 KM može nešto posebno promijeniti. Detalje neću opisivati, jer je suvišno.

Izbor novih miinistara nije tema koja me previše interesuje, bar za sada.

Tema koja mi je pravo zanimljiva je posjeta pana Zeleskog Americi. Sjedi tako ukrajinski pan u vojnoj uniformi do Bajdena, pored kamina, nekako smrtno ozbiljan, kao div - junak u predahu bitke, dakle Bajdena KOJI NA KOLJENU drži tablet sa napisanim rečenicama važnim za ukrajinskog pana, da se kukavac (Bajden) ne zabuni pa lupi koješta o Iranu, Avganistanu itd.... Kažu da su jedinstveni, potpuno jedinstveni i jesu: pan glumac, rječit zbog naučenih uloga i dalje TRAŽI, a vladar koji drži na koljenu, a ne uglavi, svoje misli -najveće sile na svijetu - DAJE li daje, kako kažu oni kojima se gaće tresu kad se spomene NATO. Koji jeste snaga, nema govora. Valjda je Putin znao u šta se upušta i s kim će sve imati posla, nije malo dijete, a njemu bar ne treba tablet na krilu. Treba mu samo ono što ruska vojska ima i imala je. U novim okolnostima, kako reče general Pandurević, nije OVO ONO ŠTO JE BILO.

I kao upozorenje, ali kao duboka nada da Rusi, koji osim pobjede, drugu opciju u ovome sukobu nemaju, evo jedna latinska: ''Svoje snage treba da uporedimo s poslovima koje hoćemo da pokušamo'' (Seneka). Ako Rusi nisu dobro procijenili, (mada mi je teško a povjerujem) hitno se moraju prestrojiti, vrijeme numitno teče, jer OVO zaista NIJE ONO, mada je ONO (želja da se Rusija slomi iuništi) oduvijek bilo OVO.
