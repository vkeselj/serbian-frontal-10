Je suis Liberte

Svaka tragedija ili opasnost, kod nas (a vidjeli smo u vrijeme početka pandemije da nije samo kod nas) vlast, odnosno država, iskoristi za smanjenje Slobode građana, uskraćivanje prava i uvođenje novih zabrana. Što je veća medijska zainteresovanost za tragediju, to je izvjesnije da ćemo ovom fenomenu da svjedočimo.

Odmah da se razumijemo, ovaj tekst nema cilj da raspravlja o uzrocima tragedije u Laktašima i eventualnim pravnim posljedicama za autora snimka. Ovo nije tekst o tome.

U eri društvenih mreža, poplave komentara i prelivanja dobrog dijela života u ,,onlajn'' sferu, sve je izazovnije pravno ispratiti nove društvene promjene. Međutim, kako to obično biva, država i političari reaguju tek kada pojave rezultuju tragedijama.

Tako smo u javnosti od naših zvaničnika i sada čuli ponovnorođenu ideju da kleveta treba da bude krivično djelo, a da treba da se donese propis koji definiše i sankcioniše lažne vijesti. Kada se ova najava stavi u kontekst tragedije, manje strašno zvuči, jer ko smo mi da na temi tragedije pričamo o Slobodi.

A baš o tome moramo pričati. Baš sada, kada je Sloboda najranjivija, treba je zaštititi i odbraniti.

Da krenemo sa pitanjem šta je kleveta? Da li je toj temi uopšte bilo mjesto ovdje? Kleveta je, ukratko, iznošenje ili pronošenje nečeg neistinitog usljed čega ugled fizičkog ili pravnog lica pretrpi štetu. Možete li sada jasnije da shvatite kako se ova tema kao kukavičje jaje podmeće uznemirenoj javnosti kao rješenje tragedije, kada to očigledno nije?

Kada bi kleveta bila krivično djelo, to ne bi ni najmanje uticalo na prevenciju ovakvih tragedija, jer ovdje nije riječ o kleveti (daleko od toga da je sve bilo zakonito, a pogotovo nije bilo ljudski, ali klevete kako je gore definisana nije bilo). Zato je još poraznije da se taj vlažni san svake države provlači kao rješenje jedne tragedije sa kojom nema veze. Ovo je zloupotreba i iskorištavanje tuđe tragedije zarad ciljeva politike ili vlasti. Opet.

A sa čime onda ima veze kleveta? Sa građanskim slobodama da mislimo i izražavamo mišljenje. Sa slobodom novinara da izvještavaju i da daju svoje komentare. Sa slobodom istraživačkih novinara da otkrivaju teme od javnog interesa i upoznaju javnost sa tim. Sa slobodom svakog od nas da javno iznesemo svoje mišljenje, ma koliko pogrešno ono bilo.

Nameće se sasvim jasno pitanje: kakva je tu razlika da li je kleveta krivično djelo ili nije? Ne smije se lagati, ne smije se narušavati tuđi ugled. Slažem se. Prema sadašnjem rješenju, osoba, medij, urednik koji su odgovorni za klevetu bivaju obavezani da nadoknade štetu u određenim novčanim iznosima, kako sud ocijeni. Kada bi kleveta bila krivično djelo, pored toga odgovorni za klevetu bi bili kažnjeni ili novčano ili kaznom zatvora.

Ideja da možete otići u zatvor zbog nečega što kažete ili napišete, već sama za sebe zvuči dovoljno jezivo, složićete se. Možda ne dovoljno orvelovski, ali svakako je na dobrom tragu.

Već čujem argumente da ako nisu krivi, novinari nemaju čega da se plaše. Ta konstatacija u našem pravosuđu nikako ne stoji, kada su pravna sigurnost i vladavina prava ozbiljno narušeni. No jedna još podmuklija posljedica ovoga bi lako bila sljedeća: procesi koji traju po pet i više godina bi značili da optuženi (pretpostavimo novinarka ili novinar) neće za sve to vrijeme moći da dobije uvjerenje da se ne vodi krivični postupak protiv nje/njega. Treba li da vas podsjećam koliko često nam je u ovoj državi, to uvjerenje potrebno?!

Ovaj banalni primjer nam pokazuje koliko je ovo pitanje složeno i koliko raznih posljedica prijeti građanima, ako bi se ovo rješenje usvojilo. Zapitajmo se koliko dobrih članaka i tekstova neće biti napisano zbog straha od procesa (autocenzura). Zapitajmo se koliko će života biti uništeno ``za primjer'' svima nama, dok ne prihvatimo kako da mislimo i šta da pričamo.

Sa druge strane, možete li da zamislite koliki bi to bio pritisak na pravosuđe? Prije svega pritisak od ogromne navale predmeta. Tužilaštva bi morala da osnuju odjeljenja za klevetu (čuj mene cenzuru, klevetu, klevetu) koja bi se bavila samo čitanjem novina, portala i krivičnih prijava. Sudovi takođe. A onda je tu i pritisak vlasti da se procesuiraju oni za koje vlast smatra da su počinili djela. Pa pritisci javnosti. Pa pritisci medija koji, ako ovo bude usvojeno, neće biti velika briga za pravosuđe i vlast.

I tako jednim udarcem ubijamo dvije muve, medije i pravosuđe.

A mi građani ćemo živjeti u društvu gdje ćemo kritike da šapućemo u privatnim prostorijama, da nas ne bi neko čuo. Počećemo da pazimo i šta čitamo, koje novine kupujemo, koju televiziju gledamo, jer niko ne voli da čita i gleda kriminalce kojima ne zavidi potajno.

Zvuči distopijski, nadam se da pretjerujem, ali budimo pošteni pa recimo da li je ovaj scenario realan. Bolje spriječiti dok je to jednostavno. Sloboda se brani na vrijeme.

A za sve one što misle da cenzura nije problem, jer svakako nemaju ili ne znaju šta da kažu, citiraću DŽonija Štulića ``Sloboda nije uzajamno milovanje idiotskih glava''.

Zbog Slobode nam nije dozvoljeno da ćutimo!
