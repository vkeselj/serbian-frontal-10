Gigantsko neznanje

Vikend pauzu u vidu dokonog ispijanja kafe i planiranja brčkanja na nekoj od pješčanih plaža, uznemirila je naslovna strana Dnevnih novina. ''Dolaze IT giganti'', bombastični tekst krasi njihovu simpaticnu naslovnu stranu.

Vidno uzbuđeni, otvaramo dvanaestu i trinaestu stranu Dnevnih. Početno uzbuđenje zamjenjuje krajnji biciklizam.

O čemu se radi? Mlađani direktor Jovanović pobjednički najavljuje otvaranje IT parka na sljedeći način:''IT park&rsquo; u stvari znači da investitor kod nas dovodi poznate svjetske kompanije i seli ih u Crnu Goru. Zbog poreza, zbog olakšica, zbog podsticaja''. Dok čitamo , kreću suze zbog nekontrolisanog naleta smijeha. Plač.

Dok je smijeh lagano nestajao, surova realnost je izdominirala okolnom prirodom; ničim izazvana, počela su da se rađaju pitanja:

1. Da li je moguće da neko ovo može da izjavi, pa makar to bio Direktor Agencije za promociju stranih investicija Crne Gore?!
2. Da li je moguće ovakvo elementarno nepoznavanje ekonomskih, finansijskih i regulatornih činjenica?
3. Da li se ovaj lik sprda sa zdravim razumom ili jednostavno vrijeđa nečiju inteligenciju?

Gospodine direktore, nije Facebook televizor ili lasta pa da se tek tako lako može preseliti iz SAD-a u Crnu Goru. Navodimo Vam makar nekoliko razloga zbog čega tvrdimo da se FB neće preseliti u Crnu Goru:

1. Promjena sjedišta kompanije veličine Facebook-a za sobom ''vuče'' značajna operativna i pravna pitanja koja se moraju obrazložiti Bordu direktora Facebook-a koji mora odobriti selidbu. U korporativnom svijetu, selidba kompanije nije čest slučaj;
2. Tržišna kapitalizacija Facebooka iznosi 192,8 milijardi dolara; akcijama FB se trguje na njujorškoj berzi sa dnevnim obrtom od nekoliko milijardi dolara. 100% smo sigurni da Komisija za HOV SAD-a ne bi blagonaklono gledala na ovu selidbu iz regulatornih razloga;
3. Američko Ministarstvo finansija ne bi tako lako pustilo da kompanija ove veličine ode iz SAD-a, najviše zbog plaćanja poreza;
4. Montenegroberza nije osposobljena da upravlja ovolikim obimom transakcija na dnevnom nivou.

Oćemo li dalje u analizu teksta u Dnevnim novimama? Oćemo, no što

Ekonomski lucidno i sintaktički nepravilno, Jovanović ističe: ''IT se u Americi oporezuje preko 30 odsto, u Evropi isto, a kod nas je 9 odsto...'' Direktor je izgleda preskočio geografiju u osnovnoj školi, pa mu priskačemo u pomoć (iako nije uložio Bambija): Irska je država koja se nalazi u Evropi; u toj državi korporativni porez iznosi 12,5% na ostvareni profit. Pored toga, MJ ne zna da je Irska poreska Meka za kompanije poput Apple-a i Starbucks-a, koje su svoje ćerke kompanije registrovale u Irskoj na koje kanališu prihode upravo zbog nižih stopa poreza, čime izbjegavaju plaćanje većeg poreza koji bi inače morale platiti u SAD-u?

Direktor Jovanović izgleda nema pojma da je u junu ove godine počela istraga Komisije za konkurenciju EU koja je vezana za moguće kršenje regulative o zaštiti konkurencije u EU, obzirom na sumnje da se na gore opisani način svjesno izbjegava plaćanje poreza u punom iznosu te da su ostale države EU oštećene zbog ovakve poslovne prakse u Irskoj, Holandiji i Luksemburgu?! Možda u tom zecu leži grm direktore; možda zbog toga ove kompanije žele da otvore ćerku kompaniju u Crnoj Gori a ne da se sele u Crnu Goru, Jovanoviću!

Direktor Jovanović je slatkorječiv i kada se dotakne ljudskih resursa; navodi da bi ove kompanije trebale da zaposle 5 do 6 hiljada ljudi. Ako i otvore ćerke kompanije, razlog za to će biti zbog navedenog izbjegavanja plaćanja poreza, nikako zbog razvoja biznisa. Kada govori o porezima i doprinosima na platu, ne ističe da su porezi i doprinosi u Crnoj Gori izuzetno visoki, te da će stranci dobro izračunati da li im se isplati da zaposle najavljeni broj ljudi ili tek njih nekoliko koji će moći da rade administrativne poslove.

Za sam kraj, subjektivna primjedba za novinara, direktora ali i odgovornog urednika Dnevnih novina: pročitajte tekst još jednom, pa se zapitajte da li ovaj tekst više liči na kafanski razgovor dva drugara ili na ozbiljan intervju na ozbiljnu temu.

I da, volimo Crnu Goru makar jednako koliko i direktor Jovanović
