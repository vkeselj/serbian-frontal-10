Kontinuitet je promjena koju smo čekali

Kada je 2020. na izborima za gradonačelnika u Banjoj Luci pobijedio Draško Stanivuković, građani su očekivali promjene. Čak su često mogli da se čuju komentari kako građani nisu glasali ZA novu vlast nego PROTIV stare. Jedna od osnovnih odlika bivših gradonačelnika i njihovih mandata jesu i česte kritike zbog neuređene gradnje, betonizacija, uništavanje zelenila i stvaranje saobraćajnog kolapsa u gradu. Da ovo nije izmišljena odlika podsjetiću da je nezvanični ``nadimak'' jednog od bivših gradonačelnika i ``Zgradoljub Davidović''. Igor Radojičić je sam dijelio šalu na svoj račun gdje su ga zbog izgradnje kružnih tokova u šali prozvali ,,Gospodar prstenova''. Ostale građevinske projekte ne treba nabrajati. Mislim da se svi sjećamo dobrih i loših projekata, spornih i onih manje spornih.

Prema tome, velika i neplanska gradnja u Banjoj Luci, koju često građani doživljavaju kao urbicid, bila je nešto što su građani na izborima te 2020. htjeli da promjene. Ovdje nećemo analizirati da li je bilo realno očekivati promjene na bolje, da li su građani prevareni idejom da će Jelena Trivić biti gradski menadžer i mnogo toga što je pratilo ovu kampanju i izbore. To je ipak materijal za stručniju i detaljniju analizu kojoj autor nije vičan.

Promjenom gradonačelnika najavljivane su mnoge promjene, a jedna od najčešćih je bila ona da će sada Banja Luka biti banjolučka i da neće biti vlasništvo stranaka i tajkuna. Nebrojeno mnogo je primjera građana koji su se nadali da je ovo tačno i da će, konačno, grad biti mjesto gdje svi živimo, a ne mjesto u kojem preživljavamo.

Međutim, kako to obično bude - uspomene kod nas veoma brzo postanu parodija u odnosu na sadašnjost. Tako je za samo dvije godine postignuta ``simbioza'' lokalne vlasti i vladajuće partije na nivou Republike Srpske preko koje nisu prešli ćutke ni dojučerašnji saborci aktuelnog gradonačelnika.

Zašto nam je sve ovo važno?

Svjedoci smo da je sredinom ove godine bilo pokušaja izmjena Regulacionog plana za područje centra grada koja su naišla na ogromno nezadovoljstvo javnosti. Prije svih, problem je bio prijedlog izgradnje još veće i još više zgrade na mjestu tzv. ``rupe'', odnosno na mjestu gdje se već grade zgrade. Nikada niko nije ni pokušao da utvrdi javni interes i da li građani u Banjoj Luci žele da se na tom mjestu gradi još dodatnih 14.000 kvadratnih metara stambenog i poslovnog prostora i to na ovo što je do sada izgrađeno i što je bilo regulisano Regulacionim planom (koji je proglašen kaoneustavan i nezakonit i stavljen van snage).

Paralelno sa ovom borbom građana protiv gradske vlasti, u nadi da u centru grada nećemo dobiti betonsku Vavilonsku kulu, par stotina metara dalje građani su vodili borbu da se na mjestu bivšeg Kina ``Kozara'' ne gradi neboder. Građani su se pozivali na obećanje sadašnjeg gradonačelnika koji je u kampanji rekao da će tu biti amfiteatar. Borbe su se vodile i zbog nezakonitog probijanja priključnih puteva do tog ``gradilišta'', kao i zbog onemogućavanja mještanima okolnih stambenih zgrada da se uključe u ovaj proces. I ova borba je dobila sudski epilog: Okružni sud u Banjoj Luci odlučio je kako Grad treba da prizna stranačku legitimaciju mještanima koji žive pored bivšeg Kina ``Kozara'' kada se odlučuje šta će se graditi na toj lokaciji).

Danas smo svjedoci da se od megalomanske gradnje u samom centru grada nije odustalo. Naprotiv. Planovi su se dodatno intenzivirali, apetiti porasli, a spratnost povećala. Osim što se od ranije pomenutih ideja nije odustalo - otišlo se i korak-dva dalje. Predviđeno je da se u centru, kraj RK ``Boska'' ili u njenoj neposrednoj blizini (ovim želim da dočaram da se radi o strogom centru grada i glavnoj ulici), grade tri zgrade od 16, 19 i 26 spratova. Naravno, javnost već počinje da negoduje zbog najavljenih izmjena.

Izgleda da simbioza funkcioniše bolje nego što smo očekivali i da su najavljene promjene zapravo kontinuitet rada bivših vlasti, ovaj put ``na steroidima''. Djeluje da ova vlast na čelu sa Draškom Stanivukovićem radi isto što i prethodne samo više, brže i agresivnije. To bi značilo da su promjene za koje su građani glasali i u koje se kleo Stanivuković zapravo samo - kontinuitet. Jasno je svima da se ovdje postavlja pitanje legitimiteta njegove ``vlasti'' , ali, kako već rekoh, o prevarama i obmanama birača nećemo se baviti sada i ovdje.

Definitivno je da je javni interes postao posljednja rupa na svirali, a možda se ova rupa već zakrpila nekom simbiotskom zakrpom. Grad će da postoji zbog malog broja investitora, velikog broja napunjenih džepova i najvećeg broja nezadovoljnih građana koji nikome nisu bitni. Uskoro bi Banja Luka mogla da bude najveća i najizgrađenija palanka u regionu, a to bismo mogli proslaviti nekim prigodnim koncertom ili sportskim terenom, jer za ozbiljnije i korisnije nismo. Možda i jesmo, ali niko nas ne pita.

I tu dolazimo do mog prijedloga.

Jasno je da imamo posla sa privatnim interesima bogatih investitora i privatnim intereščićima gladnih političara. NJima se mora suprotstaviti javni interes građana. Jedini način na koji možemo nesumnjivo utvrditi ovaj interes, odnosno šta građani žele, u situaciji kada vlasti ne vjerujemo ni kada nam govore koji je danas datum, mogao bi da bude referendum. Ne, ne, ne taj referendum, nego referendum o tome da li građani Banje Luke žele da se na ovim lokacijama u centru grada grade ova zdanja kako je to predloženo izmjenama Regulacionog plana. Pitanja možemo predložiti zajedno, preko vrste i namjene objekta, spratnosti ili koeficijenta izgrađenosti. Recimo ``Da li ste za to da se na mjestu bišeg Kina 'Kozara' gradi stambeno-poslovna zgrada?''. Čak nije ni potrebno davati alternativu u vidu amfiteatra ili spomenika palim borcima VRS. To bi bio predmet narednog koraka ukoliko građani odluče da ne želimo zgradu na toj lokaciji. Za postavljanje ovih pitanja treba da se angažuje stručna javnost. Svakako da će u periodu pred referendum biti potrebno da se građani edukuju i informišu, da se ovaj problem približi svima, da se građanima predstave posljedice koje bi mogle da nastupe kao posljedica izgradnje ovih zgrada.

Već čujem argumente da građani ne mogu biti dovoljno stručni da određuju kako će se graditi u centru grada. Slažem se. Zato je procedura i osmišljena tako da se kroz javna izlaganja, komentare i javne rasprave utvrdi volja građana, a stručnjaci su tu da tu volju pretoče u djelo. Struka po ovim pitanjima od javnog interesa mora biti podređena volji građana, a ne obrnuto.

Ovo bi mogla da bude promjena koju je tako slavodobitno najavio gradonačelnik prije dvije godine i da Banja Luka bude konačno banjolučka. Da građani odluče da li želimo betonske nebodere, saobraćajni kolaps i manjak zelenila u centru grada ili smo ipak staromodni i želimo da živimo pristojno u ovom gradu.

Pitali nas oni ili ne, red je da im to (po)kažemo!
