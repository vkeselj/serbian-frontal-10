Koliko puta su zvanični predstavnici RS već odlučili da Srpska uđe u NATO?

Narodna skupština Republike Srpske, kao i predstavnici političkih partija iz Republike Srpske u Parlamentarnoj skupštini Bosne i Hercegovine, prije više od deset godina su donijeli formalne dokumente kojima su izrazili odluku da Bosna i Hercegovina, zajedno sa Republikom Srpskom, postane članica NATO saveza. Riječ je o sljedećim aktima:

1. Deklaracija o strateškim opredjeljenjima Republike Srpske u sistemu odbrane BiH (``Službeni glasnik Republike Srpske'' br. 63/2005);
2. Zakon o odbrani Bosne i Hercegovine (``Službeni glasnik BiH'' br. 88/2005).

U Deklaraciji o strateškim opredjeljenjima Republike Srpske u sistemu odbrane BiH na više mjesta se eksplicitno izražava spremnost i volja Republike Srpske da BiH što prije postane formalni član NATO alijanse. Tako je u preambuli Deklaracije navedeno da Narodna skupština Republike Srpske pruža ``punu podršku ulasku Bosne i Hercegovine u ''Partnerstvo za mir'' i NATO savez''. U članu 1.2 Deklaracije navedeno je da ``dodatne garancije bezbjednosti Bosne i Hercegovine trebaju predstavljati prijem u Partnerstvo za mir, kao i što brže uključivanje Bosne i Hercegovine u političko članstvo NATO saveza''.

U članu 1.3 Deklaracije navedeno je da ``sa daljim napretkom u izgradnji samoodrživog mira i demokratskog sistema, a i kao članica Partnerstva za mir i NATO, Bosna i Hercegovina će mijenjati karakter odnosa sa međunarodnim vojnim i bezbjednosnim snagama prisutnim na njenom tlu''.

U članu 2.2 Deklaracije navedeno je da je jedan od ciljeva i namjena Oružanih snaga BiH ``pružanje vojne odbrane Bosne i Hercegovine u slučaju napada, posebno u kontekstu članstva Bosne i Hercegovine u Partnerstvu za mir i NATO''.

U članu 2.7 Deklaracije navedeno je da ``naglašenije postaju funkcije usljed učešća u međunarodnim mirovnim operacijama, te zbog članstva Bosne i Hercegovine u međunarodnim asocijacijama, Partnerstvu za mir i NATO''.

Kad je riječ o Zakonu o odbrani Bosne i Hercegovine, u članu 84. tog Zakona (``Aktivnosti za prijem u NATO''), stoji sljedeće: ``Parlamentarna skupština, Savjet ministara Bosne i Hercegovine, Predsjedništvo, te svi subjekti odbrane, u okviru vlastite ustavne i zakonske nadležnosti, sprovešće potrebne aktivnosti za prijem Bosne i Hercegovine u članstvo NATO-a''.

Za navedene akte glasali su u Narodnoj skupštini RS i SDS, SNSD i PDP, baš kao što su iste stranke glasale u Parlamentarnoj skupštini BiH i za Zakon o odbrani BiH.

Narodna skupština Republike Srpske nikad kasnije nije stavila van snage Deklaraciju o strateškim opredjeljenjima RS u sistemu odbrane BiH, odnosno nikad niti od SNSD-a niti od SDS-a, niti od PDP-a nije stigla inicijativa za stavljanje tog akta van snage, tako da taj akt i dalje predstavlja valjan izraz političko-pravne volje Narodne skupštine Republike Srpske.
