Varljiva statistika ‘14

Nevjerovatno slučajno, legendarni jugoslovenski film Varljivo ljeto &rsquo;68, snimljen je 1984. godine, što se poklapa sa naslovom istoimene Orvelove knjige. Kakve veze sa ekonomijom i bruto društvenim proizvodom imaju Orvel i Paskaljević i to 30 godina nakon filma? Simbolično dovoljne, naročito kada govorimo o statistici i računanju bruto društvenog proizvoda - BDP.

Bruto domaći proizvod predstavlja zbir potrošnje stanovništva, investicija, potrošnje države i razlike između izvoza i uvoza. Crnogorski BDP iznosio 3,34 milijarde eura u 2013. godini i zabilježio je rast od 3,5% u odnosu na 2012. godinu. Najveći udio u BDP (2012. godina) imaju sljedeće djelatnosti: trgovina (12,27% BDP), državna uprava (7,83% BDP), poljoprivreda, šumarstvo i ribarstvo (7,37%), poslovanje nekretninama (7,10% BDP), usluge pružanja smještaja i hrane (6,69%).

Ono što je zanimljivo da postoje zakonski definisane djelatnosti koje ulaze u obračun BDP-a. Ovih dana, svjedoci smo da Velika Britanija od septembra mjeseca uvodi dvije nove djelatnosti u obračun BDP, a to su prostitucija i nelegalne droge. Procjenjuje se da će samo od ove dvije djelatnosti BDP Velike Britanije biti veći za čak 10 milijardi funti (5,3 milijardi od prostitucije i 4,7 milijardi eura od droge), što iznosi 2,3% BDP iz 2009. godine.

Pedantni Britanci su izračunali da u VB radi 60.879 prostitutki; svaka opslužuje 25 klijenata nedjeljno u prosjeku (rade i srijedom vjerovatno), te naplaćuju svoje usluge cijelih 67,16 funti. Ostaje pitanje da li su njihovi klijenti baš tolike cicije pa im plaćaju usluge u cent, to jest peni. Između ostalih kalkulacija, od Holanđana su preuzeli podatak da prostitutke potroše 125 eura na robu koja im služi za posao i 50 centi na kondome po jednom klijentu. Kada su računali podatke oko nelegalnih droga, jedna od kalkulacija je bila sljedeća: U Velikoj Britanije registrovano je 38.000 korisnika heroina čija je prodaja iznosila 754 miliona funti godišnje, dok je prosječna cijena grama heroina iznosila 37 funti.

Najbolje od svega je što ovakve obračune BDP već rade Estonija, Austrija, Slovenija, Finska, Švedska i Norveška!

Naša je slobodna procjena da u Crnoj Gori možemo lagano podići nivo BDP za 30 miliona eura ako uključimo u obračun prostituciju i nelegalne droge. Naš skromni doprinos formalnom rastu nacionale ekonomije bi se ogledao i u uključivanju sljedećih kategorija u obračun: igranje sličica klikera, bačanje petardi, sakupljanje salveta, košenje trave, traženje ladovine i verbalna demagogija. Uključivanjem ove poslednje kategorije, prema našim empirijskim analizama, crnogorski BDP se može povećati za najmanje milijardu eura, obzirom na činjenicu da velika većina ljudi voli da pametuje bez ikakve želje da nešto promijeni i uradi.

Šta u praksi znači povećavanje BDP? Svi indikatori preko noći postaju bolji; udio javnog duga u BDP-u odjednom pada, obzirom da BDP raste. To ostavlja prostor za dodatno zaduženje države koje će plaćati poreski obveznici. Sveti Gral za Ministra finansija :)

Za kraj ovog posta, možda i najjači citat iz Orvelove knjige: '' Onaj ko kontroliše prošlost, kontroliše budućnost. Onaj ko kontroliše sadašnjost, kontroliše prošlost''. Dodaćemo - onaj ko kontroliše statistiku, kontroliše Velikog brata.
