Marketing mandatar(ka)

Malo je šta Srbiju stavilo u centar globalnih zbivanja, kao odluka Aleksandra Vučića da mandat za sastav nove Vlade Srbije povjeri Ani Brnabić, dosadašnjoj ministarki državne uprave i lokalne samouprave. Ovaj scenario, za koji sama Brnabićka kaže da ima podršku u Skupštini, predstavlja mogućnost da Srbija dobije prvu ženu na mjestu premijera, prvu gay osobu na mjestu premijera i prvog predstavnika nacionalnih manjina na mjestu premijera, takoreći 4 u 1, jer ne treba zaboraviti (zaista se često stavlja, ne u drugi, već u treći plan, a po meni je najvažnije) da je mandatarka definitivno i ekspert u poslovnoj administraciji, marketingu i konsaltingu, sa respektabilnim iskustvom u međonarodnim organizacijama i raznim kompanijama, ali sa doduše i ponekom (nedokazanom) mrljom iz koruptivnih afera.

Vijest o imenovanju su zapaženo prenijele vodeće svjetske medijske kuće (BBC, Reuters, The Independet...), a zanimanje za Srbiju se pojavilo i tamo gdje ga nikad nije bilo, što u pozitivnom, što u negativnom smislu. Takođe, imenovanje je zatalasalo i duboko podijeljenu srpsku javnost, pa čak i neprikosnovenu Vučićevu vladajuću većinu, tako da je Dragan Marković Palma odmah najavio da će njegovi poslanici (ukupno ih je 6) uskratiti povjerenje Brnabićki. Medijski se značajno spekuliše da i trećina SNS-ovaca nije spremna za LGBT premijerku hrvatskog porijekla. Šta će se desiti sa Palmom - vidjećemo, mada sam prilično siguran da on nije spreman napuštati vlast, naročito kada bilježi i lošije izborne rezultate u Jagodini, gdje bi eventualni raskol sa Dačićevim SPS-om mogao da dodirne nedodirljivo. Što se tiče SNS-ovaca, nezadovoljnih će biti, ali ko se od njih uopšte smije glasno usprotiviti volji gospodara Vučića.

Osnovni problem je što se Vučić za Brnabićku nije odlučio zbog (ponavljam - po meni najvažnijih) poslovnih kvaliteta, već upravo zbog pola, seksualne orjentacije i porijekla. Iliti marketinga. Za državu u pregovorima sa EU i nastavku dijaloga sa Prištinom, a sve pod okriljem liberalnog zapada - Ana Brnabić je odlična reklama. Stvarna prava žena, LGBT populacije i nacionalnih manjina završavaju u zapećku, bez obzira bila ona dobra ili loša, jer Srbijom vlada baš takva osoba. Malo sutra. Srbijom neprikosnoveno vlada Aleksandar Vučić.

Pored marketinškog, Ana Brnabić će vjerovatno imati i žrtvenu ulogu, kada će paralelno sa beogradskim izborima gospodar Vučić odlučiti da su Srbiji potrebne nove reforme (čitaj: izbori), a sav teret problema će pasti baš na potencijalnu premijerku, i ona će morati da ode. (Ko se sjeća npr. Lazara Krstića još?)
