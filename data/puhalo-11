Mahatma Dodik

Na sanskritu mahatma znači velika duša.

Po ko zna koji put Milorad Dodik je ponizio institucije Republike Srpske, ističući da mu je Republika Srpska na prvom mjestu.

Pitate se kako?

Pa fino. Planira se da budžet predsjednika Republike Srpske sa 10 miliona, koliko je u 2022. godini imala Željka Cvijanović, poveća na 56,5 miliona maraka.

Milorad Dodik će imati nešto veći budžet nego što su 2022. godine imale opštine Trebinje, Bileća i Gacko zajedno (oko 48,5 miliona KM).

Predsjednički budžet se povećava posebno na stavkama podršku humanitarnim i društveno korisnim akcijama i za pokroviteljstva predsjednik RS (20 miliona KM) i za projekate podrške za izgradnju, adaptaciju i opremanje objekata za djecu i omladinu predviđeno (30 miliona KM).

Šta to konkretno znači?

U narednom periodu možemo svakodnevno očekivati vijesti poput ``Obnovu Hrama Svete Petke u dubičkom selu Čitluk, koja je danas osveštana, sa 100 000 KM pomogao je srpski član Predsjedništva BIH Milorad Dodik, a ministar rada i boračko-invalidske zaštite Republike Srpske Duško Milunović bio je kum ikonostasa hrama, za koji je priložio 10 000 KM'', ili ``Član Predsjedništva BiH Milorad Dodik večeras boravi u Doboju. Najprije je posjetio Islamski centar u izgradnji, u kojem se sastao s domaćinom Bajrom ef. Džafićem, glavnim imamom MIZ Doboj, te je za dovršetak ovog višenamjenkog objekta donirao 100 000 KM.''

Milorad Dodik našim parama kupujuje ćutanje, poslušnost i lojalnost sve siromašnijih građana i organizacija u Republici Srpskoj.

Ako pogledamo nadležnosti Predsjednika Republike Srpske, vidjećemo on predstavlja Republiku Srpsku, predlaže Narodnoj skupštini kandidata za predsjednika Vlade, kao i njegovo razrješenje. Može da traži od Vlade da izloži stavove o pojedinim pitanjima, od značaja za Republiku, da sazove sjednicu Vlade i stavi na dnevni red pitanja iz njene nadležnosti, predloži kandidate za predsjednika i sudije Ustavnog suda Republike Srpske na prijedlog Visokog sudskog i tužilačkog savjeta, proglašava zakone daje pomilovanja i ordenje.

Može predsjednik još što šta da radi, ali nigdje ne piše da se on bavi humanitarnim radom i dijeljenjem milostinje.

Zna to Milorad Dodik, zna i vlast i opozicija, kao i mediji, ali eto navikli smo se da tamo gdje je Milorad Dodik bude i moć i pare.

Upravo je u tome problem, nenormalno je postalo normalno.

Za koju godinu očekujem da SNSD i njihovi koalicioni partneri ukinu centre za socijalni rad i da sve te poslove preuzme ekipa predsjednika Republike Srpske.

U 2023. godini Milorad Dodik će krstariti Republikom Srpskom, predstavljajući sebe kao humanitarca i dušu od čovjeka, koji razumije patnje građana, saosjeća sa njima i ekspresno ih rješava.

Građani i organizacije će potezati veze i vezice, ulagivati se, pristajati na nepristojne ponude, obećavati sve i svašta, samo da dođu do mahatme i ``ogrebu'' se za koju marku.

I niko se neće zapitati, šta nam rade institucije i kako su došli u situaciju da mole za pomoć.
