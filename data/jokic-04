Ko ne misli ovako taj kleveće i laže

Sve češće smo svjedoci da se javne ličnosti, naročito političari, žale ili hvale kako su pokrenuti postupci zbog klevete, bilo da su oni tužioci ili tuženi. Da bismo uopšte krenuli u analizu ovog fenomena i kuda to vodi, krenućemo od definisanja i analize pojmova koje koristimo.

Prema Zakonu o zaštiti od klevete Republike Srpske član 5. stav 1. ``svako poslovno sposobno lice koje prouzrokuje štetu ugledu fizičkog ili pravnog lica iznošenjem ili pronošenjem izražavanja nečeg neistinitog, identifikujući to lice trećem licu, odgovorno je za klevetu...''. Za postojanje klevete ovdje je potrebno prouzrokovanje štete ugledu. Bitno je naglasiti da je moguće potraživanje nematerijalne štete prema Zakonu o obligacionim odnosima i za povredu časti kako je definisano članom 200. stav 1. ali se ovdje nećemo baviti ovim pojmom, iako se isti često koristi zajedno sa ugledom ili čak kao sinonim ugledu. Bitno je samo razlučiti da nije riječ o sinonimima, iako su jako slični i bliski pojmovi.

Ugled je jedan od onih pojmova koje svi znamo, ali jako teško definišemo. Međutim, Rječnik srpskog jezika ovaj pojam definiše kao ``dobar glas, uvaženje; položaj, dostojanstvo: steći'' dok pod ugledan definiše ``koji uživa ugled, uvažen, cenjen''.

Kako vidimo, ovaj termin uvijek podrazumijeva društvenu reakciju na pojedinca, odnosno društveni stav koji se gradi o pojedincu. Takođe, očigledno je da se on stiče, što je osnovna razlika između časti i ugleda, jer se čast podrazumijeva za svakog pojedinca u ``maksimalnoj'' količini pa se može samo izgubiti i nikada se ne može vratiti, dok se ugled od nule mora steći i održavati, ali se može i to lakše steći i gubiti.

Za potrebe ovog razmatranja, bitniji je odnos društva prema pojedincu kao faktor stvaranja svijesti o ugledu. Da bi ugled mogao da se stekne, mora se uraditi neko ``junačko'' djelo u najširem smislu. Sportista stiče ugled rezultatima, doktor profesionalnim i predanim radom, policijski službenik nepotkupljivim i odgovornim obavljanjem dužnosti... Međutim, kako se stiče ugled nezavisno od profesije? Kako građani stiču ili gube ugled nezavisno od posla? Koji su to aršini? To su aršini koje postavlja samo društvo kroz određeni vid konsenzusa o postojanju zajedničkih vrijednosti. Ti aršini se mijenjaju kako se društvo razvija i potpuno je normalno da nisu konstantni i da nešto zbog čega se nekada sticao ili gubio ugled, danas neće proizvoditi takvo dejstvo ili bi teoretski moglo proizvesti obrnuto dejstvo. Primjer glume je drastičan, jer je to nekada smatrana ponižavajućim i neuglednim zanimanjem, a danas su među najuglednijim pojedincima upravo glumci.

Šta je posljedica gubljenja ugleda? Kako se to manifestuje, odnosno kako znamo da je društvo nešto prepoznalo kao razlog za gubljenje ugleda, odnosno njegovo umanjenje? Društvena osuda kroz komentare u medijima, danas i na društvenim mrežama, definitivno nije dovoljna, jer njihova hiperprodukcija je učinila da skoro i ne postoji tema koja traje duže od dva dana. Shodno tome nije moguće ni izvlačiti zaključke o trajnom uticaju na nečiji ugled. Ostaje samo fizička manifestacija, odnos ljudi na javnim mjestima prema tom licu, način razgovora, pogledi i izbjegavanje kontakata i bivanja u društvu sa tim licem. Jednom riječju sve ono što izaziva stid i osjećaj sramote kod lica, to su manifestacije koje ukazuju na povredu ugleda, odnosno na njegovo gubljenje. Iako je to subjektivni osjećaj, on je proizveden objektivnim okolnostima. Analogno tome, divljenje i ugledanje, odobravanje i želja ljudi da budu u prisustvu određenog lica je pokazatelj postojanja ugleda.

Sada smo se svi vjerovtno zamislili kako bi izgledalo da smo trajno posramljeni kada se pojavljujemo na javnim mjestima, da smo predmet podsmjeha i neuvažavanja. Teško je zamisliti, zar ne? Upravo u tome i jeste poenta ovog teksta. Naše društvo je došlo u stadij apatije, splina i čamotinje uz potpuno urušavanje bilo kakvih društvenih vrijednosti, bilo da je riječ o onima sa kojima se autor ovog teksta slaže ili ne. Naprosto, osim civilizacijski neprihvatljivih stvari koje su mala in se (loše sama po sebi, univerzalno loše), mi ne baštinimo niti jednu vrijednost vrijednu čuvanja i njegovanja. Naša muzika, tv program, oblačenje, ponašanje, a naročito govor su potpuno operisani od bilo kakvih društvenih vrijednosnih skala po kojima ih uopšte rangiramo. Slobodu smo shvatili kao odsustvo bilo kakvih parametara po kojima vrednujemo određene aktivnosti i ponašanja. Štaviše, bilo kakvo pozivanje na društvene vrijednosti često izazove kratkotrajnu negativnu reakciju (kao što bi mogao i ovaj tekst). U takvom društvu nije neugledno biti kriminalac, štaviše u pojedinim krugovima je pohvalno i mladi se ugledaju na pojedince koji žive tim životom. Promiskuitetno ponašanje je svedeno na nivo profesije starletizma, prekomjerno uživanje alkohola i opojnih droga su statusni simboli. Bogatstvo i moć kao ciljevi opravdavaju sva sredstva za njihovo postizanje. Pravila kako društvena tako i državna i institucionalna su tu da bi se prekršila za postizanje ovih ciljeva. Nisu ovo apsolutni i jedini uzori i modeli ponašanja, ali su u društvu bez jasnih vrijednosnih skala isplivali kao mogući, što bi da jasne društvene vrijednosti postoje, bilo teško zamislivo. Uzdizanje socijalnih devijacija na nivo vrlina je upravo dokaz za raniju tvrdnju.

Kada ovako opišemo društvo, vratimo se na početak i postavimo pitanje šta čovjek treba da kaže ili napiše o nekome, da bi mu narušio ugled, odnosno prouzrokovao štetu ugledu u ovom i ovakvom društvu? Šta bi, na primjer, trebalo da pročitamo o jednom ministru pa da primijetimo da ljudi izbjegavaju da budu viđeni sa njim?

Pogledamo li političke diskusije u skupštinama, emisije na televizijama, razne podkaste i objave na društvenim mrežama, jasno je da je jako teško govoriti o bilo kakvom standardu ponašanja. Naši zvaničnici, oni koji nas predstavljaju, psuju, vrijeđaju, omalovažavaju, rugaju se jedni drugima, ali i čitavim kategorijama građana. I to je u našem društvu postalo normalno ili čak hvale vrijedno. To je ponašanje koje navodi građane da političarima daju povjerenje. Međutim kako je to raširena pojava, svi su oni koji vrijeđaju i oni koji su vrijeđani. Niti izgovaranjem prostakluka narušavaju svoj ugled, niti im je ugled narušen ako neko ove uputi njima. Javnost je na ovakve pojave ravnodušna i posmatra ih samo kao egzibicije i jednokratnu zabavu, što je svojstveno rijaliti kulturi.

Sada se postavlja pravno bitno pitanje: kako se utvrđuje nastala šteta po nečiji ugled? Dosadašnja praksa je podrazumijevala postojanje ugleda tužilaca, pa je bilo potrebno samo dokazati da su iznošenja ili pronošenja zaista bila, prije svega netačna, a onda i takva da objektivno to mogu učiniti (ovaj tekst se ne bavi konceptom istinitog iznošenja, jer polazi od pretpostavke da izneseno nije tačno, a ako je tačno, onda je stvar utoliko jednostavnija). Međutim, to sudska praksa posmatra u idealnom svijetu, odnarodovano. Kada to svedemo na realan život, nemoguće je reći da bi išta što se kaže o nekome moglo da naruši ugled, jer ovo društvo više ne baštini ugled.

Tako je, ugled više kao kategorija ne postoji. Ako su pojedinci na koje se mladi sve više ugledaju (da, baš to je korijen riječi) kriminalci i starlete, promiskuitetni izvođači i voditelji, ako obrazovanje i kultura nisu ništa hvale vrijedno, ako su znanje i vještina nešto što je potrebno samo da se može otići odavde, o ugledu se više ne može pričati. Zamislite ugled učesnika rijalitija koji se naruši time što ga neko opsuje ili nazove pogrdnim imenom. Ugled koji ima svako, nema niko.

Upravo ovo se dokazuje masovnom proizvodnjom tužbi za klevetu, jer svako tvrdi da ima ugled i da mu tuđa konstatacija čini štetu ugledu. A kako društvo više ne poznaje ugled, na sudu je, ako se ne odvaži da ovo konstatuje i odbije tužbeni zahtjev zbog ovih razloga, samo da utvrdi da li je u idealnom svijetu to dovoljno da se učini šteta ugledu. Umjesto da se utvrđuje upravo šteta, da li je nastala i kolika je, prinuđeni smo da utvrđujemo da li je zaista inzneseno to što se tvrdi i da li je to što je izneseno istinito. A nama, građanima, ostaje da se samo u parničnim postupcima pravimo da smo članovi idealnog društva, ili barem društva koje ima ideale, a da na ulici živimo bez stida i srama, odnosno bez ugleda i opasnosti po ugled. Da živimo neopterećeni ugledom jer nema lica u čijem društvu ne bismo bili, nema izjave koja bi učinila da nekoga drugačije gledamo.

Ako već ne možemo vratiti društvene vrijednosti, smatram da to moramo konstatovati i ozvaničiti stavljanjem van snage Zakona o zaštiti od klevete i adekvatnim izmjenama Zakona o obligacionim odnosima. Utvrđivanje povrede ugleda je sizifovski posao koji se licemjerno stavlja na teret sudijama i traži se da konstatuju nešto što očigledno nije tačno.

Jer odakle nama ugled?
