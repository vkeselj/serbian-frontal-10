Bankarski procenti i građanski aktivizam

Drugi dio najavljene trilogije donosi kontinuum hitova iz osamdesetih; Lepa Brena, aka Fahreta Jakić, upakovala je ovu pjesmu po našem meraku! Kako je ova pjesma bila kandidovana za pjesmu Evrovizije &rsquo;83 godine, smatrajte ovaj tekst kao naš doprinos EU integracijama.

Šalu na (desnu) stranu; naše današnje autosugestivno pitanje je jako ozbiljno - zbog čega banke uvijek obračunavaju proviziju za odobravanje kredita tako što na odobreni iznos primjenjuju jednostavnu logičko-matematičku operaciju procenta. Pošto su oči ogledalo duše, a bez muke nema nauke, pokušaćemo da vam približimo problematiku sljedećim primjerima.

U prvom primjeru, iznos kredita koju banka odobrava klijentu je 10.000 EUR, u drugom je iznos kredita 100.000 EUR. Oba klijenta su kreditno sposobna i za oba kredita je sredstvo obezbjeđenja hipoteka na nekretnini. Provizija na obradu kredita je 1% od iznosa kredita u oba slučaja. U prvom slučaju banka naplati 100 EUR od klijenta, dok u drugom slučaju banka naplati 1.000 EUR, na ime troškova obrade kreditnog zahtjeva.

Pitamo se, pitamo (hvala Olivere Mandiću što nas kreditiraš stihovima, bez provizija i kamata) - koji su razlozi zbog kojih banka primjenjuje procenat na iznos kredita koji odobrava?

Evo i nekih odgovora:

1. Količna papira i tonera koji se potroši je u oba slučaja - isti;

2. Broj ljudi koji se uključuje u odlučivanje je (komercijala, pravna služba, rizici) - isti;

3. Trošak softvera i hardvera koji se angažuje je u oba slučaja - isti;

4. Telekomunikacioni troškovi koji nastaju prilikom javljanja odluke klijentu su u oba slučaja - isti;

5. Troškovi struje, vode i komunalija prilikom odobravanja kredita su - isti;

6. Troškovi procjene nekretnine su veći kod kredita od 100.000 EUR, ali ih ne plaća banka već - klijent.

Čekajte, čekajte; ispade da je jedina razlika u ova dva primjera u iznosu kredita koji banka odobrava i proviziji koju klijent plaća? Razlika u navedenim primjerima je tričavih 900 EUR.

Podsjetimo, ranije smo obradili temu prihoda banaka. U tom tekstu smo naveli da su banke zaradile 42,2 mil EUR na ime raznih provizija za prvih 9 mjeseci 2013. godine.

Mi smatramo da bi trebalo definisati fiksnu proviziju za sve kredite koji se neće vezivati za visinu kredita, a koji će uključivati sve realne troškove banaka prilikom odobravanja kredita. S tim u vezi, daćemo vam jedan prijedlog kako da ovu praksu izmijenimo!

Vi nam pomognite da naš predlog zaživi na taj način što ćete sharovati ovaj tekst na svojim Facebook stranama. Ako dovoljan broj ljudi to uradi i ako dobijemo pozitivne povratne informacije od vas, sprovešćemo Facebook kampanju na ovu temu, kako bi uticali na donosioce odluka da donesu takva zakonska rješenja koja bi fiksirala iznos koji banke mogu naplatiti prilikom odobravanja kredita.
