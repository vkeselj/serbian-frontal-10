Jedan od dva dobra (našli ste me)

U tekstu koji je izašao u Nezavisnim novinama ,,Gavranović: Zlatom plaćam za dva dobra pravnika'' gradonačelnik Banje Luke navodi da već godinu dana ne može da nađe dva dobra pravnika na tržištu rada.

Graonačelnik navodi sljedeće : ``Evo ja sada zlatom plaćam dva dobra pravnika i ekonomistu koji evo ovdje dežuraju svaki dan, traže posao, ali kapacitete te vrste nemate na tržištu rada. Meni trebaju dva pravnika, ja ih već godinu dana tražim i nismo uspjeli ni pored dva konkursa''.
Ovom prilikom želio bih da pitam uvaženog gradonačelnika, šta znači ,,dobar pravnik'' za potrebe Gradske uprave? Koja specijalna znanja treba da posjeduje? Gdje je tražio pravnike?

Jasno mi je da se takav posao dobija preko konkursa, ali ukoliko neko traga za specijalnim profilom radnika, zar ne bi trebalo nekako da iste te pravnike privuče da konkurišu?! Ja nisam čuo za ovaj konkurs, kao ni većina mojih kolega, a često pratimo ponudu i potražnju na tržištu rada.
Kako je moguće da uvaženi gradonačelnik kaže da takvih ,,kapaciteta nema na tržištu rada'', a da to tržište Gradska uprava nije ni zagrebala u svojoj potrazi? Ko je osoba u Gradskoj upravi koja odlučuje o kvalitetu pravnika na tržištu rada i kojim metodama je ta osoba istražila tržište rada?

Ova izjava uvaženog gradonačelnika se ima tumačiti kao da u čitavom gradu nema dobrih pravnika. Oprostićete mi, ali ja to shvatam kao uvredu i to ne samo za mene, nego i za mnoge moje kolege. Uopšte neću da nabrajam šta sam radio i postigao kao pravnik, mislim da nije vrijeme ni prilika, ali me zanima kako i ko je odlučio da to nije dovoljno dobro? Da bi neko mogao reći za drugog da je loš, pretpostavka je da je on sam bolji ili da ima sposobnost i vještinu da prepozna boljeg. Dakle, da bi neko za mene rekao da sam loš pravnik, mora biti bolji pravnik od mene, jer ne vidim kako bi drugačije mogao reći da je moje poznavanje prava nedovoljno dobro. Dakle, ukoliko u Gradskoj upravi postoje toliko kvalitetni pravnici, bolji od svih nas ostalih, kako do sada nisu bili mentori mladim kolegama i stvorili te dobre pravnike? Takođe, zašto je uopšte potrebno zapošljavati dodatne pravnike kraj tako dobrih postojećih?

Zapitajmo se, koliko je Gradska uprava dobila sporova na sudu, a koliko izgubila! E sad me zanima jesu li protiv Gradske uprave bili ti loši pravnici, ali se baš svaki put omakne pa ,,ćorava koka zrno ubode''?

Prihvatam mogućnost da se na konkursima nisu prijavili ,,dobri pravnici'', ali prijavljeni na konkursu nisu tržište rada. U tržište rada se ubrajaju i zaposleni radnici koji imaju mogućnost promjene radnog mjesta, tačnije oni radnici koje jedan poslodavac može da ,,preotme'' od drugog poslodavca. Po toj definiciji i ja sam na tržištu rada, iako sam zaposlen. Kao liberal, uvijek ću rado svoje znanje prodati onome ko nudi više, a plata u zlatu mi djeluje kao veća od ove koju sada primam. Takođe, rado ću se prihvatiti zadatka da nađem još jednog dobrog pravnika, pa da riješimo muka Gradsku upravu, da ne tragaju više za nama.
