NEMA EVAKUACIJE SA ELITNE LOKACIJE...

Ovo su riječi koje sam zapisala a ne mogu da se sjetim čije su, odnosno iz čije pjesme potiču, ali svakako je sličan narativu Dubioza kolektiv -a, sjajne grupe iz Sarajeva, koju volim da slušam..

Kao i uvijek ideju za blog dobijem iz neke poslovice, neke misli koja mi se svidi, koja mi bude povod - ne samo iz globalne situacije u Evropi, ili u Ukrajini, za koju znamo kakva je, ali ne znamo šta će dalje biti, ne zbog Rusa, naravno, nego zbog zapadne sankcijske ``anakonde`` - nego me, kao ova sjajna rečenica iz naslova, vrati u n a š u situcaiju. U naš relani život, prije svega politički, koji je naravno posljedično uzrok našeg teškog ekonomskog stanja, imajući naravno u vidu i kovid i ovaj sukob u Ukrajini, ali i pogoršanje unutrašnjih političkih odnosa unutar same BiH, budući da se približavaju izbori, za koje CIK i neki drugi vjeruju da će se održati.

Bilo kako bilo, kod nas (u cijeloj BiH) postoji bogati sloj ljudi koji ne razmišlja koliko će da košta jedan hljeb, (a nekim porodicama treba dnevno najmanje dva hljeba, pogotovo onima kojima je to baza, ne cata basa, bar ne još) sloj koji ne kupuje prve jagode, koji kupuje dva paradajza i jedan krastavac (vidjela svojim očima) tek da proba, ljudi koji, posebno u nekoliko većih gradova u Republici Srpskoj, a naročito u Banja Luci, gdje velika većina radi u javnom sektoru, a pretpostavljam i u Sarajevu - posebno onih koji ``rade'' u institucijama i tu (ne) rade godinama, neki po tri i četiri mandata, imaju zalihe, koji su s e obezbijedili da, ako treba, mogu da izaberu lokacije širom Srbije i dalje u regiji kao recimo.... dobro znamo ko, i nije s a m o on, da je smo on pa neka, nego i mnogi drugi, koji ne znaju šta će od viška para koje mjesečno ugledaju na svom računu)..

Ne želim da me targetira neko u ovim godinama kao zavidnog dušmanina, penzionerku koja nema uticaja, pa je treba napasti itd... Ne daj Bože. Želim, što kaže Vučić, da održim mir i stabilnost u mojoj zajednici - a da ipak progovorim o strašnim razlikama koje u našem društvu postoje.

Kaže se da kupovina auta, i to prestižnih marki, raste, tj. ne prestaje, dapače, dok se točenje goriva svelo na 20 KM za običan narod, a običnom narodu budućnost izgleda ne nosi ništa dobro makar, ponavljam, ne onome ko živi od neke plate i neke penzije. Bolje rečeno prosječno.

Zašto ovo govorim ?

Povezujem glavnu misao iz naslova, a to je atmosfera koja se sprema za predstojeće izbore. Ko će biti ``evakusian'', misli se ko će napustiti funkciju tj. super platu? Ko će ostati ukopan u lokaciji koja se ne pušta po cijenu života? Kreće bespoštedna borba, kandidati nekih stranaka su poznati, neki čekaju na čeki (SDS), koji još ne mogu da se usaglase, ili ne znaju ko im unutar same stranke radi ``o glavi`` niti su kad znali, nego se uvijek iznenade, ali javno pričaju drugo -, kalkulišu hoće li, ili neće da se ``bace`` u vatru. Gdje su ti hrabri nekadašnji sdesovci ? Pojela ih maca ulagivanja, tetošenja prijatelja naših na sve strane itd.

Počinje blaćenje jednih od strane drugih, vađenje prljavog veša, nastranih navika, svađe i prepucavanja, pljuvanje vlasti i uvjeravanje opozicionarnih programera, tipa čestitog Bosića i drugih, tih samozatajanih misionara dobre volje, DA MOGU PROMIJENITI STANJE U REPUBLICI (samo da skinu Dodika!!) - odmah nakon izbora, u punom kapacitetu (kao što tvrdi uvažena profesorica Trivić) sve u cilju, da jedni (nikako baš zaslužni) zadrže sjajne pozicije na kojima se već sjedi - ili da ovi drugi otmu baš te pozicija vladajućim, koje donose enormnu zaradu i beneficije, tople obroke, plaćeni smještaj odvojeni život itd. dakle sve se VRTI oko odbrane ili zaposjedanja ``lokacija`` a da u suštini u cijeloj priči nema nikakvih patriotskih stremljenja (osim nekih koji se izgleda žrtvuju ali ih je malo), niti ideala - što mi potvrđuje žestina predstojećeg okršaja samih kandidata, njihovih i onih drugih analitičara, koji traje već mjesecima, dok narod iznemogao, čeka da se nešto desi. Mislim u praznim novčanicima.

Mislim dalje ja, da sam u prilici, a nisam, kad bih dobila 5.000 KM mjesečno ili više (neki od 7.000 do 10.000 KM iz raznih odbora i komisija) za posao koji sebe zove DRŽAVNI, PATRIOTSKI za (ne) znanje (nekih ljudi, naravno) upitnu inteligenciju, upitno obrazovanje, velike ambicije za neku jaku poziciju dobijenu od stranke, ''borbu'' da narodu bude bolje, za lupetanje, za mucanje itd. - da bih pala u nesvijest.. Šta bih s toliko para ? Pa vjerovatno na kraju bih poklekla, šat ću kuda ću - pa kupovala nekretnine ! To se i radi.

Ja sam bila u nekadašnjoj srednjoj klasi dobro stojećih ljudi u onoj državi. Ali nas je bilo puno više u toj situaciji, nas običnih ljudi, sa z a v r š e n i m fakultetima, koji smo radili i zarađivali za veoma dobar život. I imali smo dobar život, stanove, vikendice, dobre aute, jadransko more svake godine, zdravstveno osiguranje -jednom rječju SIGURNOST.

I na kraju ja sebi stalno postavljam pitanje: Kako bi OPOZICIJA što se, očigledno, bori za ``lokacije`` , na koji način, s kojim parama (imajući u vidu da i njih štiti zakon o platama funkcionera, pa se neće, brale, dati niko od njih da smanji primanje ni za marku) p o b o lj š a l a život naroda - osim da im strani prijatelji nekako namaknu o g r o m a n novac pa da oni onda benevolentno podijele narodu) tj. dadnu obećane pare šakom i kapom, e da bi oporavili Republiku. Koliko se može vjerovati u te priče -da bi oni smislili sve bolje, brzo, u najbržem roku -ili samo da se domognu vlasti. Opet, oni koji su na vlasti vezani su za stolice (ponavljam ne svi i ne svi na isti način), nikakva sila nije jača od droge koja u krv uđe od dugotrajnog boravka u politici.

Evo da komentarišem početke sudara političara, kako izgleda pravo agresivan komentar gđe. Trivić u početku kampanje za visoko mjesto u politici, iz onako decentne, skoro dječačke spoljašnosti, krije se mlada pa rekla bih i prilično surova ``borkinje'' u sudaru sa politički iskusnim doajenima Dodikom ili Cvijanovićkom, koji se neće tako lako dati skloniti, pa godinama borbenog, samo za vlast, Borenovića sa neobičnim Stanivukovićem, sudar mladih stranačkih lavova sa ostarjelim cementiranim političararima tipa gđe. Majkić i dosta blijedog Špirića itd. koji ne žele sami da odu, čak ni nakon penzije kao uvažena poslanica - sa novim kandidatima. Biće tu krvi do koljena, naravno metaforički..

A šta će biti sa narodom? Ništa. Mislim biće puno bolje kad narod dobije onaj novac od 10 posto i onaj koji će biti za jedno dva-tri mjeseca. Tada će penzioneri moći kupiti dvije flaše ulja, nešto više brašna, šećera, kafe i možda će ostati nešto i za lijekove.. Možda i za korpicu jagoda, mada će sezona proći. Da li će izdržati do tada, ne znam. Možda i hoće. Narod je čudo. Kao Rusi. Kad misliš da su gotovi, oni tek tada udare. Ustanu i udare. Mislim, ipak, OVAJ naš narod iz kreveta ustati hoće. Malo li je? Stoga, spavaj narode mirno, ima vremena, jesen nije daleko. Kupaj se u lavoru, a sanjaj Grčku, Tursku, Egipat i susjedni Montenegro. Živi od uspomena, ako ih imaš, naravno.

Prema zasluzi svakome.

P.S Dum spiro, spero (Dok dišem nadam se)
