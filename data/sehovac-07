Je li došlo vrijeme da se utvrdi istina o ubijenoj djeci podijeljenog, opkoljenog i blokiranog Sarajeva

Dosadašnji, meni dostupni podaci govore da je na Sarajevskom ratištu ukupno ubijeno i poginulo oko 720 maloljetne djece.

Od toga broja 720 u ''opkoljenom'' Sarajevu ubijeno je oko 520 maloljetne djece, a u ''agresorskom'' ratnom Srpskom Sarajevu ubijeno je oko 120 maloljetne djece.

U tom broju od 720 djece žrtava rata, nalazi se i oko 90 maloljetnika koji su poginulo je kao vojnici.

Gospodin Samir Fazlić, vijećnik Naše stranke u Opštinskom vijeću Centar Sarajevo ne odgovara na važno i bitno pitanje Srđana Puhala: Dokažite da je u Sarajevu ubijeno 1.601 dijete ili prestanike koristiti taj broj (https://...

Osuđujem manipulacije sa brojem ubijene djece u opkoljenom Sarajevu i javno pitam više puta unazad sedam godina (https://...) zašto još nije argumentovana, dokumentovana izjava o 1.601-om ubijenom djetetu u opkoljenom Sarajevu.

Gospodin Samir Fazlić u tekstu ''Puhalo dobio odgovor i dokaze: u Sarajevu je ubijeno 1.601 dijete, evo mu i brojke po godinama'' (https://...) samo ponavlja hiljadu puta objavljen podatak de je u opkoljenom Sarajevu ubijeno 1.601 dijete i kao dokaz nudi podatke koji se nalaze na 401 stranici knjige ''Opsada i odbrana Sarajeva 1992-1995.''

Ovo nije dokaz i odgovor na Srđanovo pitanje (isto pitanje unazad sedam, osam godina javno su otvorili i iznijeli i Tvrtko Milović (https://...), Jasminko Halilović (https://...) i Dušan Šehovac(https://...).

Srđan Puhalo, ovih dana traži od sarajevske javnosti "Dokažite da je taj broj tačan ili prestanite da manipulišete tim", i to pitanje, prijedlog je obrazložio ''"Ipak, u toj najboljoj namjeri da se oda počast ubijenoj sarajevskoj djeci, stalno se potencira jedna činjenica koja, jednostavno, nije dokazana, a to je da je u Sarajevu ubijeno 1.601 dijete. Prema istraživanjima koja su dokumentirana, ubijeno je mnogo manje djece, a taj broj varira od institucije do institucije, ali nije ni blizu ovog broja".

Nudim Vam javne podatke, da se upoznate sa ovim izvorima, knjigama, spomen obilježjima, u kojima ćete naći podataka o ubijenoj djeci u Gradu Sarajevu, u ratu podijeljenom, blokiranom i opkoljenom gradu, koji potvrđuju stav Srđana Puhala da ''Prema istraživanjima koja su dokumentira, ubijeno je mnogo manje djece, a taj broj varira od institucije do institucije, ali nije ni blizu ovog broja''.

1. Bosanska knjiga mrtvih, Mirsad Tokača, Istraživačko dokumentacioni centar Sarajevo, Knjiga I, str.610. ''U Sarajevu je smrtno stradalo I 705 maoljetnih osoba, od čega 611 djece ubijeno kao civili, a 94 poginulo u statusu vojnika.''

2. Zločini nad djecom Sarajeva u opsadi, Institut za istraživanje zločina protiv čovječnosti i međunarodnog prava, akademik Smail Čekić, strana 856. ''Ubijeno je 524 djece.''

3. Spomen obilježje ubijene djece opkoljenog Sarajeva, uklesana su imena 520. ubijenog djeteta.

Otkrivanje spomenika djeci nastradaloj u Sarajevu 1992-1995 ...

https://...

''Radovi na spomeniku, međutim, još nisu gotovi, jer se imena ubijene djece tek trebaju početi ispisivati. Zasad će biti ispisano 520 imena, ali na spomeniku će biti mjesta da se naknadno upiše još imena.'' Ovo je izjava predstavnika roditelja ubijene djece sa otvaranja spomenika 9.maja 2009. godine.

Pitam se šta radi Udruženje ubijene djece opkoljenog Sarajeva, koje nije bilo u stanju da za 13 godina dokaže, dokumentuje i ukleše na spomen-obilježju podatke, makar o jednom ubijenom djetetu od 1.081 čijih imena nema na ''Spomen obilježju ubijenoj djeci opkoljenog Sarajeva 1992-1995 godine''.

Podržam stav gospodina Fazlića: ''Samo istina može pomoći da svi zajedno izađemo iz cjelokupnog ludila u kojem smo zaglavili već tri decenije-'', ali ne razumijem i ne podržavam gospodina Fazlića, koji osnovnim sadržajem svog komentara, teksta pod nazivom ''Puhalo dobio odgovor I dokaze: U Sarajevu je ubijeno 1.601 dijete, evo mu i brojke po godina'', stvarno i aktivno učestvuje i podržava ludilo.

Izjava gospodina Samira Fazlića i druge slične objave koriste se da se izjavama koje su pune mržnje napadne svako ko postavlja pitanje: Zašto nema javno objavljenih podataka, dokumenata o 1.601 ubijenom djetetu u opkoljenog, podijeljenom Sarajevu!

''Važna su, dakako, empirijska istraživanja. Ali u sredinama gde se sve brzo zaboravlja i lako poigrava brojkama, od suštinske je važnosti težnja ka istorijskoj istini kao sinergiji nauka. Bez toga nema samorefleksije, a bez nje ni perspektive.'' Izjavila je Latinka Perović, 14. aprila 2012. godine. (https://...), kada su joj u Beogradu prezentirali podatke, iste ove podatke koje nudi i gospodi Fazlić, ''U opsadi Sarajeva koja je trajala 1.479 dana ubijeno je 10.615 ljudi - od toga 1.601 dete, a ranjeno je 61.136 ljudi - od toga 14.946 dece''.

Paradoks je da je ovo izgovorila na prezentaciji knjige ''Zločini nad djecom Sarajeva'', Instituta za istraživanje zločina protiv čovječnosti i međunarodnog prava, akademika Smaila Čekića, strana 856., gdje se navodi podatak da (je) ''Ubijeno je 524 djece.''

Ne treba lijepiti ružne etikete ljudima koji pitaju, koji pušu da rastjeraju sarajeske magle, jer su to hrabri, dobronamjerni i humani ljudi, koji žele otvoriti i kroz dijalog, polemiku doći do argumentovane, dokumentovanu istine o ubijenoj djeci opkoljenog Sarajeva, koja će nam pomoći da izađemo iz cjelokupnog ludila, magle u kojoj smo svi tri decenije zaglavljeni.

PS. Pitam se zašto danas niko ne govori o više od stotinu ubijene djece "agresora" koji su tokom rata ubijena na teritorijama ratnog Srpskog Sarajeva?
